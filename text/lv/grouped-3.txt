
Led Zeppelin bija britu rokgrupa, kura muzicēt sāka 1968. gada septembrī. Tajā visu pastāvēšanas laiku bija četri dalībnieki: Roberts Plānts (vokālists, mutes harmonikas), Džimijs Peidžs (ģitāra), Džons Pols Džonss (basģitāra, taustiņinstrumenti) un Džons Bonems (bungas). Led Zeppelin tiek uzskatīta par vienu no pirmajām smagā metāla grupām. Savos skaņdarbos tā bieži šķērsoja žanru robežas, pārsvarā apvienojot roku ar blūzu vai folkmūziku, kā arī rockabilly, regeju, soulmūziku, fankmūziku un citiem stiliem.
Grupa izjuka 1980. gadā pēc Džona Bonema nāves, tomēr tā ir populāra arī mūsdienās. Pasaulē ir pārdoti vairāk nekā 300 miljoni grupas ierakstu, no kuriem aptuveni 111,5 miljoni ir pārdoti ASV. Visi grupas studijas albumi ir sasnieguši Billboard Top 10 un seši no tiem ir ieguvuši pirmo vietu šajā topā. Žurnāls Rolling Stone nosaucis grupu par "visu laiku smagāko" un "1970. gadu lielāko grupu". 2007. gada 10. decembrī grupas dalībnieki apvienojās uz vienu koncertu, bundzinieku Džonu Bonemu aizvietojot ar viņa dēlu Džeisonu. Koncerts tika rīkots Atlantic Records līdzdibinātāja Ahmeta Ertegina piemiņai.
1960. gados Džimijs Peidžs bija pieredzējis sesiju mūziķis, piedalījies ierakstu tapšanā kopā ar tādām grupām kā The Kinks un The Rolling Stones. Viņš lieliski spēlēja ģitāru, taču piedalīšanās citu grupu ierakstos liedza viņam brīvību realizēt savas idejas. 1966. gadā Džimijs Peidžs ar prieku pievienojās The Yardbirds, lai spēlētu basģitāru, jo sākotnējais grupas basģitārists, Pols Semvels Smits, pameta grupu. Neilgi pēc tam Peidžs sāka spēlēt otro vadošo ģitāru. Pēc Džefa Beka aiziešanas no grupas The Yardbirds, kuri bija noguruši no nepārtrauktām koncerttūrēm un ierakstiem, sāka izjukt. Peidžs vēlējās izveidot supergrupu ar viņu un Beku kā ģitāristiem, kā arī ar diviem The Who dalībniekiem (Kītu Mūnu kā bundzinieku un Džonu Entvistlu kā basģitāristu). Šajā projektā kā kandidāti vokālista vietai bija Donovans, Stīvs Vinvuds un Stīvs Meriots. Lai gan grupa tā arī netika izveidota, tomēr Peidžs, Beks un Mūns kopā ierakstīja vienu dziesmu — Beck's Bolero. Ierakstu sesijā klāt bija arī Džons Pols Džonss, ar kuru Peidžs sadarbojās turpmākajos projektos.Pēdējais The Yardbirds koncerts notika 1968. gada jūlijā, tomēr grupai vēl vajadzēja vairākas reizes uzstāties Skandināvijā, tādēļ Peidžam un Krisam Drejam tika atļauts lietot grupas nosaukumu šajā koncertturnejā un atrast citus grupas dalībniekus. Peidža pirmais kandidāts uz vokālista vietu, Terijs Rīds, atteicās no piedāvājuma, bet ieteica Robertu Plāntu. Plānts piekrita šim piedāvājumam un ieteica Džonu Bonemu kā bundzinieku. Kad Dreja atteicās no dalības projektā un kļuva par profesionālu fotogrāfu (Drejas fotogrāfija rotāja pirmā Led Zeppelin albuma aizmuguri), Džons Pols Džonss pēc sievas ieteikuma sazinājās ar Peidžu un kļuva par grupas ceturto biedru. Džons Pols Džonss, tāpat jā Džimijs Peidžs bija daudz piedalījies ierakstu sesijās Londonā un pazina Džimiju Peidžu no tām.
Pirmais grupas mēģinājums notika kādā telpā zem mūzikas ierakstu veikala Džerardstrītā, Londonā.Peidžs ieteica nospēlēt Train Kept A-Rollin', rockabilly dziesmu, kuru popularizējis Džonijs Bernets un kuras popularitāti atjaunoja The Yardbirds. "Kad es dzirdēju Džonu Bonemu spēlējam," atminas Džonss, "es zināju, ka tas būs lieliski... Mēs uzreiz sastrādājāmies kā komanda." Nedaudz vēlāk grupa kopā spēlēja pēdējās P. Dž. Probija albuma, Three Week Hero, sesijās. Albuma dziesma "Jim's Blues" bija pirmā studijā ierakstītā dziesma, kurā dzirdami visi četri topošā Led Zeppelin dalībnieki.Jaunā grupa aizvadīja koncertturneju ar nosaukumu The New Yardbirds. Pirmo kopīgo koncertu četrinieks nospēlēja Gladsaksē, Dānijā, 1968. gada 7. septembrī. Pēc turnejas tika nolemts nosaukumu mainīt, lai neiedzīvotos uz The Yardbirds panākumiem. Kāda leģenda vēsta, ka nosaukums Led Zeppelin tika izvēlēts, jo Kīts Mūns pateica, ka "ar šādu nosaukumu grupa izgāztos kā svina dirižablis" (angļu: Lead Zeppelin). Otrs stāsta variants ir, ka, pēc Džona Entvistla vārdiem, supergrupa ar Entvistlu, Peidžu, Mūnu un Beku sastāvā "izgāztos kā svina dirižablis". Par svina dirižabļiem Entvistls esot saucis neizdevušos koncertus. Pēc menedžera Pītera Grānta ieteikuma, grupa apzināti nosaukumam noņēma nost burtu "a", lai "resnie amerikāņi neizrunātu šo grupu kā Līd Zeppelin" (angļu: Leed Zeppelin).
Menedžeris Grānts sarunāja grupai līgumu ar Atlantic Records. Lai gan iepriekš Atlantic bija blūza un džeza mūziķu izdevējkompānija, 1960. gadu beigās tā parakstīja līgumus ar vairākām rokgrupām. Led Zeppelin nedevās uz Atlantic biroju veikt prezentāciju, bet Atlantic lielā mērā paļāvās uz dziedātājas Dastijas Springfīldas ieteikumu. Līgumā tika noteikts, ka tikai grupa nosaka albumu izdošanas laikus, turnejas, kā arī viņiem ir pēdējais vārds attiecībā uz albuma dizainu un saturu. Grupa arī drīkst izvēlēties, kā reklamēt un kuras dziesmas izdot kā singlus, un izveidoja kompāniju Superhype, lai nokārtotu izdošanas tiesības.Pirmais koncerts ar nosaukumu Led Zeppelin norisinājās 1968. gada 15. oktobrī. Grupas debijas albums ar nosaukumu Led Zeppelin tika laists klajā 1969. gada 12. janvārī. To uzskata par vienu no pirmajiem smagā metāla mūzikas albumiem, lai gan solists Roberts Plānts paziņoja, ka nav godīgi uzskatīt šo grupu par metālistiem, ja "aptuveni trešdaļa materiāla ir akustiska". Džimijs Peidžs intervijā 1990. gadā atzina, ka albuma ierakstīšana un samiksēšana aizņēma tikai 35 stundas. Pīters Grānts apgalvoja, ka albums izmaksāja 1 750 £ kopā ar vāka dizainu. Visus rēķinus sedza Džimijs Peidžs pats, jo vēlējās saglabāt pilnīgu neatkarību. 1975. gadā albums bija nopelnījis 7 000 000 $.1970. gada 28. februārī grupa uzstājās ar nosaukumu The Nobs, kad Eva fon Cepelīna, Zeppelin dirižabļu izgudrotāja Ferdinanda fon Cepelīna pēctece, draudēja grupu iesūdzēt tiesā. Pirmajā darbības gadā grupa bija paspējusi pabeigt četras koncertturnejas ASV un Lielbritānijā, kā arī izdot otro albumu: Led Zeppelin II. Albums lielākoties tika ierakstīts dažādās ASV studijās, turnejas laikā. Tas iekļuva pārdotāko albumu topa galvgalī gan ASV, gan Lielbritānijā.Pēc albuma izdošanas grupa uzsāka vēl vienu koncertturneju. Sākotnēji tā uzstājās klubos, tad lielākās auditorijās un, visbeidzot, stadionos, līdz ar popularitātes pieaugumu. Koncerti mēdza ilgt vairāk nekā četras stundas un dažas grupas dziesmas tika krietni pagarinātas pateicoties improvizācijām. Popularitātes laikā par grupas uzvedību ārpus skatuves izplatījās dažādas baumas. Viens no slavenākajiem šādiem incidentiem ir "haizivs epizode" (angļu: Shark episode), kas norisinājās 1969. gada 28. jūlijā.Led Zeppelin popularitāte strauji pieauga 1970. gados. Grupas tēls mainījās, kad tās dalībnieki sāka valkāt ekstravagantas un spilgtas drēbes. Grupa iegādājās privātu lidmašīnu (iesauktu par "zvaigžņu kuģi" angļu: The Starship) un sāka izīrēt veselas viesnīcu daļas (tostarp Continental Hyatt House Losandželosā, kuru pēc Led Zeppelin regulārajiem apmeklējumiem iesauca par "grautiņu māju"). Kādā incidentā Džons Bonems ar motociklu brauca kādā grupai izīrētā "grautiņu mājas" stāvā, bet citā grupa izdemolēja istabu Tokijas Hilton viesnīcā un kopš tā laika Led Zeppelin dalībniekiem ir liegta ieeja šajā ēkā. Lai gan par Led Zeppelin parādījās vairāki stāsti, kuros dalībnieki izpostīja viesnīcu numuriņus un izmeta to televizorus pa logiem, daži žurnālisti uzskata, ka šie stāsti ir pārspīlēti.Grupas trešā albuma Led Zeppelin III ierakstīšanai Peidžs un Plānts 1970. gadā devās uz Bron-Yr-Aur kotedžu Velsā. Tā rezultātā tika ierakstīts vairāk akustisku dziesmu (kā arī šim notikumam tika veltīta dziesma Bron-Yr-Aur Stomp, kura uz albuma vāka bija nepareizi nodrukāta kā Bron-Y-Aur Stomp), kurās bija manāms folkmūzikas un ķeltu mūzikas iespaids.Albuma akustiskā skaņa izpelnījās dalītas atsauksmes, daudzi kritiķi un fani bija pārsteigti par pēkšņo pārslēgšanos no elektriskās skaņas pirmajos divos albumos. Ar laiku reputācija uzlabojās un tagad Led Zeppelin III pārsvarā tiek slavēts. Albumam ir unikāls vāks, kurā ir iekļauts ritenis, kuru pagrozot izmainās vāka izskats (riteņa fragmentus var redzēt no dažādiem caurumiem uz vāka). Albuma ievaddziesma, Immigrant Song, tika izdota kā singls 1970. gada novembrī pret grupas gribu. Singlā tika iekļauta vienīgā B puse, kura nav bijusi albumā, Hey Hey What Can I Do. Lai arī grupa uzskatīja, ka tās albumi ir nedalāmi un Pīters Grānts stingri atbalstīja albumus, daži singli tika izdoti bez grupas atļaujas. Grupa atteicās no televīzijas uzstāšanām, uzstājot, ka faniem jānāk uz koncertiem, lai viņus redzētu.
Grupas ceturtais albums tika laists klajā 1971. gada 8. novembrī. Tam nebija nosaukuma, bet uz plates bija uzdrukāti četri simboli: . Uz albuma nebija nekādas norādes par to, kas tā ir par grupu, lai pierādītu žurnālistiem, ka viņi var pārdot savus albumus arī neizmantojot savu vārdu. Atlantic Records katalogā tika izmantoti nosaukumi Four Symbols ("Četri simboli") un The Fourth Album ("Ceturtais albums"). Citas nosaukuma variācijas ir IV, Untitled ("Bez nosaukuma"), Zoso (par godu pirmajam simbolam), Runes ("Rūnas"), Sticks ("Žagari"), Man With Sticks ("Vīrietis ar žagariem") un Four ("Četri"). Oficiāli albums joprojām ir bez nosaukuma, tomēr to visbiežāk sauc par Led Zeppelin IV. Intervijā žurnālam Rolling Stone Plānts pateica, ka tā nosaukums ir vienkārši The Fourth Album. Pēc 2006. gada 31. jūlija datiem ASV šis albums ir pārdots 23 miljonos eksemplāru.Albumā atkal tika apvienota akustiska folkmūzika ar smagā metāla un blūza elementiem. Tajā bija gan smagā roka dziesmas kā Black Dog, gan arī akustiskas kā Going to California. Rock and Roll ir veltījums 1950. gadu rokam. Līdz 2007. gada vidum to izmantoja Cadillac reklāmās — tā ir viena no retajām reizēm, kad vēl dzīvie grupas dalībnieki ir ļāvuši izmantot savas dziesmas reklāmās. Dziesma Stairway to Heaven, kura nekad nav tikusi izdota kā singls, tiek uzskatīta par vispieprasītāko un visspēlētāko albumiem domātā roka radio dziesmu. 2005. gadā žurnāls Guitar World veica aptauju, kurā Stairway to Heaven ģitāras solo tika nosaukts par visu laiku labāko solo.Nākamais albums Houses of the Holy tika izlaists 1973. gadā. Uz tā vāka ir redzami kaili bērni. Lai gan bērni nav redzami no priekšpuses, tolaik šis attēls izraisīja neizpratni un dažviet, piemēram, Spānijā un reliģiozajos ASV austrumu štatos, albumu aizliedza. Dziesma Houses of the Holy tika iekļauta albumā Physical Graffiti divus gadus vēlāk, par spīti tam, ka to ierakstīja vienā laikā ar tāpat nosaukto albumu. Houses of the Holy kļuva populārs un tam sekojošā ASV koncertturneja bija ļoti veiksmīga. Koncertu Floridā noskatīties ieradās ap 56 800 cilvēku, pārspējot The Beatles 1965. gadā uzstādīto rekordu. Trīs izpārdoti koncerti Madison Square Garden tika nofilmēti un 1976. gadā tika izdota filma The Song Remains the Same. Pēdējā dienā 203 000 ASV dolāru no biļešu ienākumiem tika nozagti. Šī nauda tā arī nav atrasta.
1974. gadā grupa atpūtās no koncertturnejām un izveidoja savu ierakstu kompāniju: Swan Song Records. Tā tika nosaukta par godu vienai no neizdotajām Led Zeppelin dziesmām (to vēlāk ar nelielām izmaiņām izdeva Peidžs savas grupas The Firm debijas albumā, nomainot nosaukumu uz Midnight Moonlight). Ierakstu kompānijas logo ir attēlots Apollons. Swan Song izdeva ne tikai Led Zeppelin, bet arī Bad Company, Pretty Things, Maggie Bell, Detective, Dave Edmunds, Midnight Flyer, Sad Café un Wildlife dziesmas un albumus. Kompānija bija veiksmīga grupas pastāvēšanas laikā, tomēr bankrotēja mazāk nekā trīs gadus pēc grupas izjukšanas.1975. gada 24. februārī tika laists klajā pirmais Led Zeppelin dubultalbums Physical Graffiti, kurš bija arī pirmais, kura izdevējkompānija ir Swan Song. Tas sastāvēja no piecpadsmit dziesmām, no kurām astoņas ierakstīja 1974. gadā, bet pārējās bija neizdotas citu albumu dziesmas. Recenzija žurnālā Rolling Stone albumu Physical Graffiti novērtēja kā Led Zeppelin "mēģinājumu gūt cieņu kā māksliniekiem," un apgalvoja, ka vienīgie grupas konkurenti uz pasaules labākās rokgrupas statusu bija The Rolling Stones un The Who. Albums guva lielus panākumus gan finansiāli, gan pēc kritiķu domām. Drīz pēc Physical Graffiti izdošanas visi pārējie grupas albumi atgriezās Billboard Top 200 pārdotāko albumu topā un 1975. gadā tika rīkota vēl viena Ziemeļamerikas turneja.
Pēc sekmīgajiem koncertiem Earls Court arēnā Led Zeppelin atpūtās un ieplānoja vasaras koncertturneju Ziemeļamerikā, kura sāktos ar diviem koncertiem Sanfrancisko. Šie plāni tika pārtraukti 1975. gada augustā, kad Roberts Plānts un viņa sieva Morīna piedzīvoja smagu autoavāriju, kamēr viņi bija brīvdienās Rodas salā, Grieķijā. Plānts salauza potīti, bet Morīna bija ļoti nopietni ievainota. Viņas dzīvību izglāba asins pārliešana. Nespējīgs koncertēt, Plānts devās uz Džērsijas salu, kur kopā ar Bonemu un Peidžu pavadīja divus mēnešus atveseļojoties. Tad grupa apvienojās Malibu. Šīs pauzes laikā tika sarakstīta liela daļa materiāla albumam Presence.
Tolaik grupa bija viena no populārākajām pasaulē — 1976. gadā viņi bija pārdevuši vairāk ierakstu nekā jebkura cita tālaika grupa, tostarp, The Rolling Stones. Presence tika izdots 1976. gada martā. Albumā bija vairāk parastu ģitāras improvizāciju un mazāk akustisku balāžu, nekā iepriekšējos albumos. Lai gan tas ieguva platīna statusu, kritiķu viedoklis bija dažāds un daži uzskatīja, ka grupas pārmērības ir negatīvi iespaidojušas dalībniekus. Albuma ierakstu sesijas sākās līdz ar periodu, kad Džimijs Peidžs sāka lietot narkotikas. Peidžs noliedz, ka tas varētu būt ietekmējis grupas sniegumu koncertos. Par spīti sākotnējai kritikai, Peidžs nosaucis Presence par viņa mīļāko albumu un tā ievaddziesmu Achilles Last Stand par viņa mīļāko Led Zeppelin dziesmu. Intervijā kādai Zviedrijas televīzijas programmai Peidžs atzina, ka uzskata, ka Presence ir visraksturīgākā grupas ilgspēlējošā plate.Plānta ievainojumi neļāva grupai koncertēt 1976. gadā. Tā vietā tika pabeigta filma The Song Remains The Same un tās skaņas celiņš. Ierakstīšana tika veikta trijos koncertos Madison Square Garden 1973. gada jūlijā. Filmas pirmizrāde notika Ņujorkā, 1976. gada 20. oktobrī un kritiķi to atzina par labu esam. Filma nebija veiksmīga Lielbritānijā, kurā grupa neveica koncertturnejas 1975. gadā. Led Zeppelin tolaik centās atgūt popularitāti pašu mājās.1977. gadā Led Zeppelin uzsāka kārtējo lielo Ziemeļamerikas turneju. Atkal tika uzstādīts jauns apmeklējuma rekords: 76 229 cilvēki apmeklēja koncertu Pontiac Silverdome stadionā 30. aprīlī. Pēc Ginesa rekordu grāmatas datiem, šis joprojām ir lielākais apmeklētāju daudzums koncertam, kurā piedalījies viens izpildītājs. Lai gan koncerts bija finansiāli veiksmīgs, traucēja vairākas problēmas ārpus skatuves. 3. jūnijā koncerts Tampas stadionā beidzās pāragri sakarā ar viesuļvētru, par spīti tam, ka uz biļetēm bija rakstīts "lietus vai saule". Skatītāji sāka trakot, vairāki cilvēki tika arestēti un/vai ievainoti.Pēc 23. jūlijā koncerta Day on the Green festivālā Oklendas kolizejā Džons Bonems un daļa grupas pavadošā personāla (tostarp menedžeris Pīters Grānts un drošības koordinētājs Džons Bindons) tika arestēti pēc tam, kad kāds no koncerta organizētāja Bila Greiema personāla tika smagi piekauts. Pēc oficiālās versijas, šis cilvēks iepliķēja Grānta dēlam, kad viņš noņēma zīmi uz ģērbtuves. To redzēja Bonems, kurš pienāca un iespēra darbiniekam. Kad to sadzirdēja Grānts, viņš kopā ar Bindonu ienāca treilerī un piekāva šo cilvēku, kamēr turnejas menedžeris Ričards Kouls stāvēja ārpusē un sargāja treileri. Nākamās dienas koncerts Oklendā vēlāk izrādījās grupas pēdējā uzstāšanās ASV. Divas dienas vēlāk, kad grupa reģistrējās French Quarter viesnīcā pirms 30. jūlijā koncerta Louisiana Superdome arēnā, parādījās ziņas, ka Plānta 5 gadus vecais dēls Karaks, ir nomiris no vēdera vīrusa. Atlikusī turnejas daļa uzreiz tika atcelta, uzsākot spekulācijas par grupas nākotni.1978. gada decembrī grupa atkal sāka ierakstīt dziesmas, šoreiz Stokholmā. Tās tika iekļautas albumā In Through The Out Door, kas, par spīti jauktām kritiķu atsauksmēm, jau otrajā nedēļā sasniedza pirmo vietu Lielbritānijā un ASV Billboard pārdotāko albumu topā. No 27. oktobra līdz 1979. gada 3. novembrim visi Led Zeppelin albumi bija Billboard 200 pārdotāko albumu topā.1979. gada augustā grupa sniedza divus koncertus Kopenhāgenā un pēc tam uzstājās Knebvortas mūzikas festivālā. Par spīti lielajam cilvēku daudzumam, kas atnāca noskatīties britu mūziķus, Roberts Plānts nevēlējās doties pasaules turnejā un pat apsvēra iespēju pamest grupu. Viņu no tā atturēja Pīters Grānts. Īsa Eiropas turneja norisinājās no 1980. gada jūnija līdz jūlijam. Dziesmas tika spēlētas bez garajiem solo. 27. jūnijā, koncerts Nirembergā beidzās pāragri, jo Džons Bonems saļima uz skatuves un tika aizvests uz slimnīcu. Prese apgalvoja, ka incidenta iemesls bija pārmērīga alkohola un narkotiku lietošana, tomēr grupa apgalvoja, ka viņš vienkārši bija pārēdies. Turneja turpinājās un noslēdzās 7. jūlijā, Berlīnē.1980. gada 24. septembrī Bonems kopā ar grupas asistentu Reksu Kingu devās uz studiju, lai piedalītos ASV turnejas mēģinājumos. Turnejas sākums bija plānots 17. oktobrī. Brauciena laikā Bonems palūdza apstāties, lai pabrokastotu. Brokastīs viņš ēda šķiņķa ruleti un iedzēra četras četrkāršās degvīna devas (apmēram 450 ml). Pēc iekošanās šķiņķī viņš pateica savam asistentam: "Brokastis." Nokļūstot studijā, Bonems turpināja daudz dzert. Vēlu vakarā mēģinājumi beidzās un grupa devās uz Peidža māju. Pēc pusnakts Bonems aizmiga un tika aizvests uz gultu. Bendži Lefevrs (kurš aizvietoja Ričardu Koulu kā turnejas menedžeri) un Džons Pols Džonss atrada Bonemu mirušu nākamajā rītā. Viņš bija 32 gadus vecs. Nāves iemesls bija nosmakšana, jo viņa vēmekļi bloķēja elpceļus. Autopsijā citi nāves iemesli atklāti netika. Viņš tika kremēts 10. oktobrī.
Par spīti baumām, ka Kouzijs Pauels, Karmains Episs, Berimors Bārlovs, Saimons Kērks vai Bevs Bevans varētu pievienoties grupai un aizvietot Bonemu, dzīvie dalībnieki nolēma beigt darbību līdz ar grupas biedra nāvi. 1980. gada 4. decembrī tika izdota preses relīze, kura apstiprināja šo ziņu. "Mēs vēlamies, lai taptu zināms, ka mūsu dārgā drauga zaudēšana un dziļā nedalītas harmonijas sajūta, kuru jutām mēs un mūsu menedžeris, lika mums nolemt, ka mēs neturpināsim kā agrāk."
1982. gadā tika laista klajā mēģinājumu sesiju ierakstu kolekcija ar nosaukumu Coda. Albumā bija iekļauta dziesma, kura sastāvēja no Bonema bungu solo un Peidža pievienotiem elektroniskiem efektiem — Bonzo's Montreux. 1985. gada 13. jūlijā Plānts, Peidžs un Džonss piedalījās Live Aid koncertā, JFK stadionā, ASV. Bungas spēlēja Tonijs Tompsons un Fils Kolinss. Kolinss spēlēja arī pirmajos divos Plānta solo albumos. Uzstāšanās gan nebija tik laba, kā bija paredzēts, jo grupa mēģinājumos spēlēja bez bundziniekiem, Plāntam bija mazliet aizsmakusi balss un Peidža ģitāra bija nepareizi noskaņota. Peidžs nosauca uzstāšanos par "diezgan neveiklu", bet Plānts paziņoja, ka tās bija "šausmas". Kad 2004. gada nogalē Live Aid koncerta ieraksts tika izlaists DVD formātā, trio vienbalsīgi nolēma neļaut iekļaut Led Zeppelin uzstāšanos, jo tā nebija atbilstoša viņu standartiem. Tomēr, lai parādītu savu atbalstu nabadzīgajām valstīm, daļa ienākumu no Page and Plant DVD tika ziedoti šim projektam, tāpat arī daļa Džona Pola Džonsa un Mutual Admiration Society ASV turnejas ienākumu tika ziedoti.
Trīs mūziķi atkal apvienojās 1988. gada maijā Atlantic Records 40. gadadienas koncertam ar Bonema dēlu Džeisonu pie bungām. Tomēr apvienošanos atkal izjauca nesaskaņota spēlēšana, jo īpaši no Plānta un Peidža puses (abi tieši pirms kāpšanas uz skatuves strīdējās par to, vai iekļaut Stairway to Heaven), kā arī tas, ka Džonsa taustiņinstrumentu spēli nevarēja dzirdēt televīzijas tiešraidē. Peidžs nosauca koncertu par "vienu lielu vilšanos", savukārt Plānts pateica, ka "koncerts bija slikts".1994. gadā Peidžs un Plānts apvienojās MTV 90 minūšu raidījumam Unledded. Tika izdots arī albums No Quarter: Jimmy Page and Robert Plant Unledded, kurā bija iekļautas arī dažas Led Zeppelin dziesmas. Nākamajā gadā duets devās pasaules koncertturnejā. Tādējādi izjukušajā grupā radās šķelšanās, jo, pēc Džonsa vārdiem, viņš par projektu neko nezināja. Jautāts par to, kur ir Džonss, Plānts atbildēja, ka viņš "ārā novietoja auto".1995. gada 12. janvārī Led Zeppelin tika iekļauti Rokenrola slavas zālē. Ceremoniju apmeklēja arī Džona Bonema bērni - Džeisons un Zoja, pārstāvot savu mirušo tēvu. Plānts padarīja grupas iekšienē pastāvošo strīdu publisku, pajokojot: "Paldies, mani draugi, ka beidzot atcerējāties manu telefona numuru!" 1997. gada 11. novembrī tika izdots albums "Led Zeppelin BBC Sessions", pirmais grupas albums 15 gadu laikā. Tajā tika iekļauti gandrīz visi BBC kanālam veidotie ieraksti. Grupa "Page and Plant" 1998. gadā izdeva albumu "Walking into Clarksdale", kas sastāvēja no pilnīgi jauna materiāla, tomēr tas nebija tik veiksmīgs kā pirmais un grupa ar laiku izjuka.
1999. gada 29. novembrī RIAA paziņoja, ka Led Zeppelin bija tikai trešie izpildītāji mūzikas vēsturē, kas ir ieguvuši četrus vai vairāk dimanta albumus. 2002. gadā, Plānts un Džonss salaba pēc daudziem strīdu gadiem. Tam sekoja baumas par atkalapvienošanos, tomēr radinieki tās noliedza. 2003. gadā tika izdots trīskāršais albums How the West Was Won un video kolekcija Led Zeppelin DVD; abos tika iekļauts materiāls no grupas ziedu laikiem. Gada beigās DVD tika pārdots vairāk nekā 520 000 eksemplāru.
2005. gadā Led Zeppelin ieguva "Grammy" balvu par mūža ieguldījumu mūzikā. 2004. gadā, Rolling Stone 100 labāko mūziķu sarakstā grupa ieguva 14. vietu. 2006. gada novembrī grupa iekļuva Lielbritānijas mūzikas slavas zālē.2007. gada 27. jūlijā Atlantic/Rhino un Warner Home Video paziņoja, ka trīs jauni Led Zeppelin darbi tiks izdoti 2007. gada novembrī. Pirmo (13. novembrī) izdeva albumu Mothership, kas bija 24 dziesmu izlase. Tam sekoja filmas The Song Remains the Same skaņas celiņa atkalizdošana 20. novembrī, kurā tika iekļauts iepriekš neizdots materiāls, kā arī jauns DVD. 2007. gada 3. novembrī Lielbritānijas laikraksts Daily Mirror paziņoja, ka tas ir ieguvis ekskluzīvas tiesības pārraidīt sešas iepriekš neizdotās grupas dziesmas no tā mājaslapas. 2007. gada 13. novembrī, pilna Led Zeppelin diskogrāfija tika izdota iTunes.
2007. gada 10. decembrī dzīvie Led Zeppelin dalībnieki apvienojās vienam labdarības koncertam, kas tika rīkots Ahmeta Ertegina piemiņai, Džeisonam Bonemam sēžoties pie bungām. 2007. gada 12. septembrī par koncerta norisi preses konferencē paziņoja tā rīkotājs Hārvijs Goldsmits. Koncerta mērķis bija vākt ziedojumus Ahmeta Ertegina izglītības fondam, kas apmaksā vietas universitātēs Lielbritānijā, ASV un Turcijā. Mūzikas kritiķi slavēja grupas priekšnesumu. Hemišs Makbeins no NME rakstīja, ka "tas, ko viņi šovakar ir izdarījuši, ir pierādījums, ka viņi joprojām var uzstāties tādā līmenī, kādā viņi nopelnīja savu reputāciju... mēs varam tikai cerēt, ka tas nav pēdējais, ko no viņiem dzirdēsim." Peidžs paziņoja, ka grupa iespējams varētu sākt darbu pie jauna materiāla, kā arī doties pasaules turnejā. Tikmēr Plānts laikrakstam Sunday Times pateica: "Pati ideja būt nežēlīgas atkārtošanās kavalkādē nav tas, kam tam vajadzētu būt." Viņš gan atzina, ka vēl daži šādi koncerti varētu būt apspriežami.
Atkalapvienošanās koncerts radīja jaunu ažiotāžu un strauji izplatījās baumas par jaunu koncertturneju. Intervijā 2008. gada sākumā, Džimijs Peidžs atzina, ka ir gatavs doties pasaules turnejā ar Led Zeppelin, tomēr Roberta Plānta toreizējās turnejas ar Alisoni Krausu dēļ, šādi plāni netiks atklāti vismaz līdz septembrim. Pavasara beigās Peidžs un Džonss pievienojās Foo Fighters līderim Deivam Grolam un bundziniekam Teiloram Hokinsam Vemblija stadionā, lai kopīgi nospēlētu Led Zeppelin dziesmas Rock and Roll (Hokinss dzied un Grols spēlē bungas), kā arī Ramble On (Grols dzied un Hokinss spēlē bungas).Plānts gan joprojām bija koncentrējies turnejai ar Krausu. Viņu kopalbums Raising Sand martā ieguva platīna statusu, un viņi ieguva vairākas balvas, tostarp Grammy, par dziesmu Gone, Gone, Gone (Done Moved On) un gada albuma balvu no Americana Music Association. Plānts izvairījās no runāšanas par Led Zeppelin turneju un žurnālam GQ izteica neapmierinātību ar lielo birokrātiju pirms Led Zeppelin 2007. gada koncerta rīkošanas, pasakot, ka "nebeidzamie papīri bija kas tāds, ko iepriekš nebiju pieredzējis. Esmu saglabājis ikkatru e-pastu, kas ir nosūtīts un saņemts sakarā ar koncertu un domāju, ka to vajadzētu izdot kā grāmatu, kura, par ko es būtu pārliecināts, būtu tikpat populāra kā Spinal Tap literārā versija."Pēc BBC ziņojuma, ka Peidžs, Plānts un Džeisons Bonems ieraksta jaunu materiālu, visu atlikušo vasaru izplatījās baumas par apvienošanos. 29. septembrī Plānts pateica, ka ziņas par Led Zeppelin apvienošanos ir "apbēdinošas un muļķīgas". Viņš piebilda, ka nedziedās un nekoncertēs ar grupu, kā arī novēlēja veiksmi Peidžam, Džonsam un Bonemam turpmākajos projektos.Oktobra beigās Džonss BBC Radio Devon apstiprināja, ka trio meklē Plānta aizvietotāju. Basists piebilda: "Mēs izmēģinām dažus dziedātājus. Mēs to vēlamies izdarīt. Tas izklausās labi un mēs vēlamies turpināt un to sasniegt." Ģitārista Džimija Peidža preses sekretārs vēlāk paziņoja, ka jaunveidojamā grupa neizmantotu Led Zeppelin nosaukumu sakarā ar Plānta nepiedalīšanos projektā.2009. gada 7. janvārī Peidža menedžeris Roberts Menšs pateica, ka grupa "izmēģināja dažus dziedātājus, bet neviens nederēja un tas ir viss. Tas ir beidzies. Viņiem nav plānu to turpināt." Radio intervijā Plānts teica, ka bailes no vilšanās liek viņam attālināties no apvienošanās.
Albuma Led Zeppelin II dziesmu autoru saraksts izraisīja diskusijas. Dziesmas Bring It On Home sākums ir Sonny Boy Williamson dziesmas Bring It On Home kaverversija un ir līdzīga Villija Diksona Bring It On Back. Whole Lotta Love vārdi ir daļēji atvasināti no Diksona You Need Love/Woman You Need Love, lai gan ģitāras rifs ir oriģināls Peidža darbs. 1970. gados Arc Music, Chess Records publicētāji, iesūdzēja tiesā Led Zeppelin par Bring It On Home autortiesību pārkāpumu; lieta tika nokārtota ārpus tiesas zāles. Diksons pats neguva labumu no procesa, kamēr neiesūdzēja tiesā Arc Music, lai atgūtu naudu par pārdotajiem ierakstiem un autortiesībām. 16 gadus vēlāk Diksons iesūdzēja Led Zeppelin par Whole Lotta Love un atkal lieta tika nokārtota ārpus tiesas. Vēlāk izdotās Led Zeppelin II versijas piemin Diksonu kā līdzautoru. Līdzīgā veidā The Lemon Song, no tā paša albuma, ir Howlin' Wolf dziesmas Killing Floor adaptācija.
Deivs Hedlams kādā rakstā apgalvo, ka "...pētot Led Zeppelin mūziku, ir atklājies, ka daļa dziesmu ir iepriekš ierakstīta materiāla reprodukcija no dažādiem avotiem, gan apzināta, gan neapzināta. [...] Dziesmas kā Whole Lotta Love un Dazed and Confused izmanto tradicionālus dziesmu vārdus." Tomēr blūza producents Roberts Palmers apgalvo, ka "Blūza mūzikā izpildītāji mēdz aizņemties vārdus no citiem izpildītājiem, gan mutiski, gan no ierakstītiem avotiem, pievienot savu melodiju vai aranžējumu un nosaukt dziesmu par savu." Folklorists Karls Lindāls šo vārdu atkārtoto izmantošanu sauc par "lidojošajiem vārdiem". Viņš apgalvo, ka folkmūzikā ir tradīcija "dziesmu rindas, kas kopienās ir cirkulējušas jau ilgu laiku, dziedātāji var atcerēties un dažkārt zemapziņā tās izmainīt, lai piemērotos sev un kopienai."

Džeimss Džoiss (angļu: James Augustine Aloysius Joyce, dzimis 1882. gada 2. februārī, miris 1941. gada 13. janvārī) bija īru rakstnieks, dzejnieks un prozaiķis. Džoiss tiek uzskatīts par vienu no ietekmīgākajiem 20. gadsimta rakstniekiem, vienu no modernisma un apziņas plūsmas literatūras aizsācējiem. Viņa pazīstamākie darbi ir stāstu krājums "Dublinieši" (Dubliners, 1914) un romāni "Mākslinieka portrets jaunībā" (A Portrait of the Artist as a Young Man, 1916), "Uliss" (Ulysses, 1922), "Finegana vāķēšana" (Finnegans Wake, 1939). Džoiss lielākoties dzīvoja ārpus Īrijas, tomēr dažādi ar Īriju saistīti motīvi un tēmas viņa darbos ieņem visai nozīmīgu vietu.
Džoisa slavenākais darbs ir romāns "Uliss", kas vēsta par vienu dienu (1904. gada 16. jūniju) Dublinas ebreja Leopolda Blūma dzīvē. Romāna sižetam, darbībai un varoņiem ir daudz paralēļu ar Homēra eposu "Odiseja". Darbs sarakstīts apziņas plūsmas tehnikā.
Džeimss Džoiss dzimis Dublinas priekšpilsētā Ratgarā Romas katoļu ģimenē kā vecākais no desmit izdzīvojušajiem bērniem. Džoisa tēvs Džons Staņislavs Džoiss 1887. gadā kļuva par nodokļu iekasētāju, un ģimene pārvācās uz dzīvi prestižākā priekšpilsētā — Brejā.
1891. gadā, kad nomira nozīmīgais īru politiķis, īru nacionālās kustības līderis Čārlzs Stjuarts Pārnels, Džoiss uzrakstīja dzejoli "Et Tu Healy", un viņa tēvs panāca, ka tas tika nodrukāts, un pat nosūtījis kopiju uz Vatikāna bibliotēku. 1893. gadā Džons Džoiss tika atlaists no darba, un līdz ar to ģimene aizvien vairāk iegrima nabadzībā, galvenokārt Džona alkoholisma un nesekmīgās finansiālās darbības dēļ.Džeimss Džoiss no 1888. līdz 1892. gadam mācījās Klongouzvudas koledžā (jezuītu vadītā internātskolā), bet bija spiests to pamest, jo tēvs vairs nevarēja to apmaksāt. Tad Džoiss izglītojās mājās, kā arī — neilgu laiku — Kristus Brāļu skolā Dublinā, līdz 1893. gadā viņam piedāvāja mācīties jezuītu vadītajā Belvederas koledžā (arī Dublinā). Iespējams, piedāvājums tika izteikts ar cerību, ka Džoiss iestāsies jezuītu ordenī, tomēr Džoiss 16 gadu vecumā jau bija atteicies no katolicisma, lai gan Akvīnas Toma filozofijas ietekme uz Džoisu vērojama visu viņa mūžu.1898. gadā Džoiss iestājās universitātē Dublinā, kur studēja modernās valodas, īpaši angļu, franču un itāliešu. Šajā laikā viņš sācis aktīvi darboties teātra un literārajās aprindās. Viņa pirmais publicētais darbs bija raksts par Henriku Ibsenu "Jaunā drāma" (New Drama, 1900). Šajā periodā Džoiss uzrakstījis vēl vairākus rakstus, kā arī vismaz divas lugas, kas nav saglabājušās.
1903. gadā, pabeidzis universitāti, Džoiss devās uz Parīzi, lai studētu medicīnu. Francijā iepazinies ar simbolisma dzeju un moderno filozofiju. Izšķiedis ģimenes grūti nopelnīto naudu, pēc dažiem mēnešiem, kad viņa mātei konstatēts vēzis, Džoiss atgriezies Dublinā. Džoisa māte nomira 1903. gada 13. augustā. Pēc viņas nāves Džoiss turpināja pastiprināti lietot alkoholu, dzīvodams no ienākumiem par grāmatu recenzijām, skolotāja darbu, kā arī dziedāšanu (viņš bijis labs tenors, pat ieguvis bronzas medaļu ikgadējajos īru dziesmu un deju svētkos Feis Ceoil 1904. gadā).
1904. gada janvārī viņš mēģināja nopublicēt estētikai veltītu eseju—stāstu "Mākslinieka portrets" (A Portrait of the Artist), tomēr tas neizdevās. Viņš nolēma to pārstrādāt par romānu, kura plānotais nosaukums bija "Stīvens Varonis" (Stephen Hero). Tajā pašā gadā viņš iepazinās ar Noru Bārnaklu, jaunu sievieti no Konnemaras; 1904. gada 16. jūnijā viņiem bija norunāta pirmā satikšanās, un šis notikums vēlāk ļāva datēt "Ulisa" darbības laiku.
Džoiss vēl kādu laiku turpināja dzīvot Dublinā, līdz 1904. gadā kopā ar Noru pameta Īriju.
Džoiss un Nora vispirms devās uz Cīrihi Šveicē, kur ar kāda Anglijas aģenta starpniecību it kā bija ieguvis angļu valodas pasniedzēja vietu Berlica valodu skolā. Izrādījās, ka aģents viņu ir piekrāpis, taču skolas direktors nosūtīja Džoisu uz Triesti, kas līdz Pirmajam pasaules karam bija Austroungārijas sastāvā. Tomēr arī tur vieta Džoisam neatradās, taču ar Triestes Berlica valodu skolas direktora Almidano Artifoni palīdzību viņam beidzot izdevās kļūt par skolotāju Pulā (mūsdienu Horvātijā). Tur no 1904. gada oktobra līdz 1905. martam viņš mācīja angļu valodu galvenokārt Austroungārijas flotes virsniekiem, līdz varasiestādes pilsētā atklāja spiegu tīklu un izraidīja no pilsētas visus nepilsoņus. Ar Artifoni palīdzību Džoiss atgriezās Triestē un sāka mācīt angļu valodu tur. Turpmākos desmit gadus viņš dzīvoja galvenokārt tieši Triestē.
Nākamajā gadā Nora dzemdēja viņu pirmo bērnu Džordžu. Džoisam izdevās pierunāt savu brāli Staņislavu Džoisu, kurš strādāja par ierēdni Dublinā, pievienoties viņiem Triestē un sagādāja viņam skolotāja vietu. Domājams, tādējādi viņš cerējis papildināt savas ģimenes trūcīgos ienākumus ar brāļa ienākumiem. Brāļu attiecības Triestē bija visai saspringtas — galvenokārt Džeimsa vieglprātīgās attieksmes pret naudu un alkoholisma dēļ.
Neapmierināts ar dzīvi Triestē, 1906. gada nogalē Džoiss devās uz Romu, tomēr šī pilsēta viņam stipri nepatika, un 1907. gada sākumā viņš atgriezās Triestē. Šī gada vasarā piedzima viņa meita Lūsija.
1909. gada vasarā Džeimss Džoiss kopā ar Džordžu devās uz Dublinu, kur apciemoja tēvu un Noras ģimeni, kā arī apsprieda stāstu krājuma "Dublinieši" izdošanas iespējas. Atpakaļ uz Triesti viņš devās kopā ar savu māsu Evu, lai tā palīdzētu Norai mājas darbos. Triestē viņš pavadīja tikai mēnesi, tad atkal devās uz Dublinu — šoreiz kopā ar kādiem kino īpašniekiem, lai ierīkotu Dublinā pastāvīgu kino. (Iecere tika veiksmīgi īstenota, taču Džoisa prombūtnē kino ātri vien pārtrauca darbību.) 1901. gada janvārī viņš kopā ar māsu Eilīnu atgriezās Triestē. Eva pēc dažiem gadiem atgriezās Dublinā, bet Eilīna visu turpmāko mūžu nodzīvoja kontinentālajā Eiropā.
1912. gada vasarā Džoiss uz īsu laiku atkal atgriezās Dublinā, lai beidzot mēģinātu nokārtot "Dubliniešu" izdošanu ar izdevēju Džordžu Robertsu, taču ceļojums atkal izrādījās neveiksmīgs. Šī bija pēdējā reize, kad Džoiss apmeklēja Īriju — par spīti vēlākajiem viņa tēva lūgumiem, kā arī Viljama Batlera Jeitsa aicinājumiem.
Pirmā pasaules kara laikā Džoiss pārcēlās uz Cīrihi, kur iepazinās ar Frenku Badgenu, vienu no nozīmīgākajiem saviem draugiem. Cīrihē Ezra Paunds viņu iepazīstināja ar angļu feministi un izdevēju Herietu Šovu Vīveri, kas kļuva par Džoisa aizgādni un turpmākos 25 gadus apgādā viņu ar naudu, tā ļaudama Džoisam pārtraukt skolotāja darbu un nodarboties tikai ar rakstīšanu. Pēc kara Džoiss uz laiku atgriezās Triestē, bet pilsēta bija stipri mainījusies, un viņa attiecības ar brāli Staņislavu kļuva vēl saspringtākas. 1920. gadā Ezra Paunds ielūdza Džoisu uz kādu nedēļu paviesoties Parīzē, un galu galā Džoiss palika tur uz dzīvi turpmākos divdesmit gadus.
Dzīvodams Parīzē, viņš bieži devās uz Šveici, lai ārstētu ar šizofrēniju slimo Lūsiju, kā arī pats savu redzi (tā bija pasliktinājusies jau Triestē). 1940. gada nogalē, bēgot no nacistu okupētās Francijas, Džoiss devās uz Cīrihi. 1941. gada 11. janvārī viņš pārcieta smagu operāciju, rezultātā nākamajā dienā nokļuva komā. 13. janvārī 2 naktī viņš pamodās, palūdza medicīnas māsai izsaukt sievu un dēlu, pirms viņš atkal zaudējis samaņu. Džoiss nomira pēc piecpadsmit minūtēm, kamēr viņa sieva un dēls vēl bija ceļā. Džoiss apglabāts Flunternas kapsētā Cīrihē. Nora, ar kuru viņš 1931. gadā Londonā bija apprecējies, nomira 1951. gadā.
Stāstu krājuma "Dublinieši" (Dubliners, 1914) pamatā ir Džoisa Īrijas dzīves pieredze; darbība stāstos risinās Īrijā, tajos dziļi analizēta Dublinas sabiedrības stagnācija. Stāstos atrodamas epifānijas — pēkšņi atklāsmes brīži, kas iezīmē radikālas pārmaiņas galvenajos varoņos. "Dublinieši" lielā mērā ir reālistisks stāstu krājums. Daudzi stāstos sastopamie tēli vēlāk marginālās lomās parādās romānā "Uliss".
Romāna "Mākslinieka portrets jaunībā" (A Portrait of the Artist as a Young Man, 1916) pamatā ir reiz iesāktais romāns "Stīvens Varonis", kura manuskriptu Džoiss daļēja iznīcinājis kāda strīda ar Noru laikā. Romānā attēlota jauna apdāvināta mākslinieka Stīvena Dedala dzīve jaunībā, viņa garīgās izaugsmes ceļš. Stīvena Dedala tēls ir daļēji autobiogrāfisks. Romānā Džoiss izmantojis vairākus modernistiskus paņēmienus, kas raksturīgi viņa vēlākajiem darbiem, piemēram, iekšējo monologu un tēla psihiskās realitātes dominanti pār apkārtējās vides attēlojumu.
Strādājot ar "Dubliniešiem", 1906. gadā Džoiss apsvēra iespēju pievienot krājumam vēl vienu stāstu ar nosaukumu "Uliss" (Ulysses), kurā darbotos ebreju izcelsmes reklāmas aģents Leopolds Blūms. Lai gan ideju tolaik viņš tālāk neattīstīja, 1914. gadā viņš sāka darbu pie romāna ar tādu pašu nosaukumu un pamatvaroni. Romāns tika pabeigts 1921. gada oktobrī, bet vēl trīs mēnešus prasīja teksta rediģēšana.
Pateicoties Ezram Paundam, 1918. gadā tika uzsākta darba publicēšana sērijveidā ASV žurnālā The Little Review (žurnālu tolaik ar laikmetīgās mākslas kolekcionāra Džona Kvinna atbalstu izdeva Margarēta Andersone un Džeina Hīpa). Publikācijas nācās pārtraukt cenzūras dēļ 1920. gadā, kad izdevējas tika apsūdzētas "neķītru" tekstu publicēšanā. Romāns ASV palika aizliegts līdz pat 1933. gadam.
Izdot "Ulisu" atsevišķā grāmatā bija ļoti grūti. Galu galā romānu 1922. gadā izdeva Silvija Bīča un viņas dibinātais un vadītais grāmatu veikals un bibliotēka Shakespeare and Company Parīzē. Romāns tika aizliegts gan ASV, gan Lielbritānijā.
"Uliss" uzrakstīts izteikti modernistiskā stilā, Džoisam intensīvi lietojot apziņas plūsmas tehniku. Romāna darbība — uz 20. gadsimta sākumu pārnests Homēra "Odisejas" sižets — risinās vienā dienā (1904. gada 16. jūnijā); Leopolds Blūms pārstāv Odiseju, viņa sieva Mollija Blūma — Pēnelopi, Stīvens Dedals — Odiseja dēlu Tēlemahu.
Romāns sastāv no 18 nodaļām (katra aptver aptuveni vienu dienas stundu, sākot no aptuveni 8 līdz 2 no rīta nākamajā rītā), un katra nodaļa uzrakstīta citā stilā. Katra nodaļa attiecas uz noteiktu epizodi Homēra "Odisejā".
Latviešu valodā "Ulisa" 4. nodaļa un daļa no 5. nodaļas publicēta žurnālā "Daugava", 1930. gada 8. numurā Veronikas Kļavas tulkojumā. Visu romānu tulkojis Dzintars Sodums, pirmo reizi tas izdots 1960. gadā Zviedrijā, Vesterosā, izdevniecība "Ziemeļblāzma". Sodums ar pārtraukumiem strādāja pie tulkojuma līdz mūža beigām. Otrais izdevums publicēts Rīgā, apgādā "Liesma" 1993. gadā, trešais — Rīgā, apgādā "Liepnieks un Rītups" 2012. gadā.
Pabeidzis darbu pie "Ulisa", Džoiss jutās tik noguris, ka veselu gadu neuzrakstīja ne rindiņu prozas. 1923. gada 10. martā viņš paziņoja savai aizgādnei Herietai Vīverei: "Vakar es uzrakstīju divas lapaspuses — tas ir pirmais, ko esmu uzrakstījis pēc beigu "jā" "Ulisā". Atradis pildspalvu, ar zināmām grūtībām pārkopēju tās lielā rokrakstā uz dubultlapas, lai varētu tās izlasīt. Il lupo perde il pelo ma non il vizio, saka itālieši. Vilks var pazaudēt savu ādu, bet ne balsi, vai arī leopards nevar mainīt savus plankumus." Tā sākās darbs pie romāna "Finegana vāķēšana" (Finnegans Wake), kura sākotnējais nosaukums gan bija Work in Progress.
1926. gadā Džoiss bija pabeidzis pirmās divas grāmatas daļas. Nākamos dažus gadus viņš aktīvi turpināja darbu pie romāna, bet 30. gados darba temps un progress būtiski samazinājās. Tam bija vairāki cēloņi: tēva nāve 1931. gadā, rūpes par meitas Lūsijas garīgo stāvokli, paša veselības problēmas (aizvien vairāk pasliktinājās redze). Džoiss sūtīja savu meitu Lūsiju ārstēties no šizofrēnijas pie K. G. Junga un pēc tam apvainoja cienījamo psihiatru faktā, ka šo slimību nevar izārstēt. Analizējot Džoisa darbus, K. G. Jungs nonāca pie secinājuma, ka arī Džoiss slimo ar to pašu slimību, bet atšķirībā no savas meitas Lūsijas viņš šajā slimībā peld, nevis slīkst. Džoisam daudz palīdzēja gados jaunākie viņa apbrīnotāji, to skaitā arī Semjuels Bekets.
Atsauksmes par darbu bija dažādas (romāna fragmenti tika publicēti periodikā). Visai negatīvi to novērtēja, piemēram, Ezra Paunds, kā arī Staņislavs Džoiss. Bekets, Viljams Karloss Viljamss un citi, lai atbalstītu Džoisu, 1929. gadā izdeva eseju grāmatu ar nosaukumu Our Exagmination Round His Factification for Incamination of Work in Progress. 1939. gada 4. maijā romāns tika izdots atsevišķā grāmatā.
Džoisa apziņas plūsmas metode, literāro alūziju un asociāciju spēļu lietojums "Finegana vāķēšanā" sasniedz kulmināciju — šajā darbā Džoiss atteicies no jebkādiem klasiskiem sižeta un tēlu sistēmas izveides principiem un lietojis reti savādu un neskaidru valodu, kas balstīta sarežģītās daudzlīmeņu vārdu spēlēs. Ja "Uliss" attēlo dienu no dzīves pilsētā, tad "Finegana vāķēšanā" attēlota nakts, un tajā valda sapņa loģika.
Džoisa darbi joprojām piesaista īpaši lielu dažādu zinātņu nozaru speciālistu uzmanību. Viņš arī atstājis lielu ietekmi uz tādiem autoriem un pētniekiem kā, piemēram, Semjuels Bekets, Horhe Luiss Borhess, Salmans Rušdi, Roberts Entons Vilsons, Džozefs Kempbels u. c. Dažu autoru attieksme pret Džoisa daiļradi ir divējāda, piemēram, Vladimirs Nabokovs "Ulisu" uzskatījis par lielisku darbu, bet "Finegana vāķēšanu" — par briesmīgu. (Līdzīga attieksme bijusi arī Borhesam.)
No "Finegana vāķēšanas" (frāze "Three Quarks for Muster Mark") amerikāņu fiziķis Marijs Gells-Manns aizguva nosaukumu kvarkam.Katru gadu 16. jūnijā Dublinā par godu Džoisam ar dažādām aktivitātēm tiek rīkota Blūma diena (Bloomsday).
romāns "Mākslinieka portrets jaunībā" (A Portrait of the Artist as a Young Man, 1916)
Borges, Jorge Luis, (ed.) Eliot Weinberger. Borges: Selected Non-Fictions. Penguin, 2000. ISBN 0-14-029011-7
Ellmann, Richard. James Joyce. Oxford University Press, 1959, revised edition 1983. ISBN 0-19-503381-7
MacBride, Margaret. Ulysses and the Metamorphosis of Stephen Dedalus. Bucknell University Press, 2001. ISBN 0-8387-5446-5

Eiropas Savienības valodas ir valodas, kuras lieto Eiropas Savienības dalībvalstīs. Tās iekļauj 24 ES oficiālās valodas, kā arī daudzas citas.
Eiropas Savienībā valodu politika ir dalībvalstu kompetencē un ES nav kopējas valodu politikas. Eiropas Savienības institūcijām ir tikai atbalstoša loma valodu jomā, kas pamatojas uz funkciju decentralizācijas principu. ES loma ir dalībvalstu sadarbības veicināšanā, kā arī veicināt Eiropeisku dimensiju dalībvalstu valodu politikā. ES mudina visus savus pilsoņus uz daudzvalodību, respektīvi, lai tie bez savas dzimtās valodas pārvaldītu vēl vismaz divas valodas. Kaut arī ES ir visai niecīgi panākumi šajā jomā, jo izglītības programmu saturs arī ir katras dalībvalsts kompetencē, tomēr vesela rinda ES finansētu programmu stimulē valodu apgūšanu un lingvistisko daudzveidību.
Dalībvalstu skaits (28) pārsniedz oficiālo valodu skaitu, jo dažas valodas ir oficiālās (valsts) valodas vairākās dalībvalstīs:
Zviedru valoda ir oficiālā valoda Zviedrijā un Somijā.Ne visas dalībvalstu oficiālās (valsts) valodas ir atzītas par ES oficiālajām valodām. Tās ir luksemburgiešu valoda (Luksemburgas oficiālā valoda no 1984. gada) un turku valoda (viena no Kipras oficiālajām valodām).
Visas ES oficiālās valodas ir arī darba valodas ES institūcijās. Jebkurš dalībvalsts vai personas dokuments var tikt iesniegts tajās jebkurā no oficiālajām valodām. Atbildei jābūt noformētai tajā pat valodā. Vispārējas nozīmes regulas un citi dokumenti jānoformē 24 valodās. Arī Eiropas Savienības Oficiālais Vēstnesis tiek izdots visās oficiālajās valodās.
Likumdošana un galvenie publiskie dokumenti tiek izdoti visās 24 oficiālajās valodās, bet tā ir tikai neliela daļa no ES institūciju darba. Citi dokumenti (kā sarakste ar dalībvalstu amatpersonām, konkrētām personām vai organizācijām adresētie lēmumi) tiek tulkoti tikai nepieciešamajās valodās. Iekšējai lietošanai likums atļauj izvēlēties īpašu valodu lietojumu. Piemēram, Eiropas Komisija iekšējai lietošanai izmanto trīs valodas: angļu, franču un vācu, un pilnībā daudzvalodīga ir tikai publiskai saskarsmei. Eiropas Parlaments turpretī, ir pilnībā daudzvalodīgs.
Pēc ES datiem, daudzvalodīguma politikas izmaksas sastāda 1% (€1123 miljoni) no gada budžeta, vai €2.28 uz katru dalībvalsts iedzīvotāju.
Īru valoda ir Īrijas Republikas pirmā (galvenā) valsts valoda, kā arī oficiāla Ziemeļīrijas minoritātes valoda. Īru valoda ir vienīgā ES oficiālā valoda, kas nav dominējošā savā valstī. 2006. gada tautskaites dati uzrāda, ka tikai 1,66 miljoni no 4,24 miljoniem Īrijas iedzīvotāju pārvaldīja īru valodu un tikai 0,54 miljoni lieto to ikdienā. Apmēram 355 000 to pārvaldīja dzimtās valodas līmenī. Tiek lēsts, ka ap 165 000 Ziemeļīrijas iedzīvotāju kaut kādā līmenī runā īru valodā.
Kaut arī jau kopš Īrijas pievienošanās Eiropas Ekonomikas kopienai 1973. gadā ES līgumi tika izdoti un apstiprināti īru valodā, tikai 2005. gada 13. jūnijā ar ES ārlietu ministru lēmumu (Eiropas padomes 667. sanāksme Luksemburgā) paziņoja, ka īru valoda kļūst par ES 21. oficiālo valodu, bet ar zināmiem ierobežojumiem, kas nosaka, ka ne visiem dokumentiem jātiek tulkotiem īru valodā. Šis lēmums nozīmē, ka tie lēmumi, kurus apstiprina gan Eiropas Parlaments, gan Eiropas Savienības Padome, tiek tulkoti īru valodā un īru valodas tulkošana ir pieejama Eiropas parlamenta plenārsesijās un padomes sanāksmēs. Jaunais lēmums stājās spēkā 2007. gada 1. janvārī.
Tāpat Eiropas Padome bija noteikusi triju gadu pārejas periodu no 2004. gada 1. maija līdz 2007. gada 30. aprīlim, kura laikā ES institūcijām nebija pienākuma visus aktus tulkot maltiešu valodā.
Eiropas Savienības Padomes 667. padomes sanāksmē Luksemburgā 2005. gada 13. jūnijā izlēma apstiprināt ierobežotu lietošanu arī citām ES dalībvalstu oficiāli atzītajām valodām. Padome piešķīra atzīšanu "valodām, kas nav minētas Padomes regulā Nr. 1/958 un kuru statuss oficiāli ir atzīts dalībvalstu konstitūcijās visā to teritorijā vai teritorijas daļā vai kuras pēc likumiem ir atzītas par nacionālajām valodām". Šādas valodas oficiālai lietošanai jābūt apstiprinātai speciālā administratīvā kārtībā, vienojoties starp Padomi un pieprasošo dalībvalsti.[1]
Saskaņā ar Spānijas konstitūciju katalāņu, galisiešu un basku valodas ir reģionu oficiālās valodas, bet tās nav oficiālās valodas visā Spānijā.
2005. gada 16. novembrī ES Reģionu komitejas prezidents parakstīja līgumu ar Spānijas sūtni ES, kas apstiprināja šo triju Spānijas valodu lietošanu ES institūcijās. [2] [3]
2006. gada 3. jūlijā Eiroparlamenta birojs apstiprināja Spānijas piedāvājumu atļaut vērsties Eiropas Parlamentā basku, katalāņu un galisiešu valodās.[4] [5]
Kopš 2006. gada 30. novembra Spānijas pilsoņi var griezties pie Eiropas tiesībsarga basku, katalāņu un galisiešu valodās.[6] Saskaņā ar līgumu tulkošanu finansē Spānijas valdība.
Atbildot uz rakstisko parlamentāriešu pieprasījumu, Apvienotās Karalistes Eiropas lietu ministrs 2005. gada 29. jūlijā atbildēja, ka "valdībai šobrīd nav plānu par līdzīgiem nosacījumiem Apvienotās Karalistes valodām".[7]
Kaut arī luksemburgiešu valoda ir viena no Luksemburgas valsts valodām, tomēr tās oficiāla lietošana ES nav apstiprināta speciālā administratīvā kārtībā. Tāpat arī turku ir viena no Kipras valsts valodām, bet tās oficiāla lietošana ES nav apstiprināta.
1988. gada 17. jūnijā Eiropas Parlaments apstiprināja rezolūciju par nacionālajām žestu valodām. Rezolūcija vēršas pie visām dalībvalstīm par to nacionālo žestu valodu oficiālu atzīšanu, lai dotu to lietotājiem lielākas lingvistiskas tiesības un aizsargātu pašas žestu valodas.
Apmēram katra tūkstošā persona kā savu galveno saziņas valodu lieto žestu valodu, bet vēl vairāk ir tādu, kas to lieto kā otro valodu. Palielinās to valstu skaits, kas savām nacionālajām žestu valodām piešķir oficiālu statusu; kā piemēram Beļģijas flāmu žestu valoda un franču žestu valoda, Apvienotās Karalistes britu žestu valoda. Ziemeļīrijā par oficiālām ir atzītas īru žestu valoda un Ziemeļīrijas žestu valoda.
Sekojošās tabulas ir veidotas pamatojoties uz Eiropas Komisijas "Speciālo Eirobarometru" ar nosaukumu "Eiropieši un viņu valodas" (rezultāti pilns teksts), izdoto 2006. gada februārī pēc 2005. gada novembra un decembra pētījumu rezultātiem. Pētījums tika publicēts pirms 2007. gada Eiropas Savienības paplašināšanas. Tā bija aptauja, nevis tautskaite. 25 dalībvalstīs, Rumānijā, Bulgārijā, Horvātijā un Turcijā tika iztaujāti 28 694 šo valstu pilsoņi vecumā virs 15 gadiem. Iztaujāti tika tikai šo valstu un citu ES dalībvalstu pilsoņi.
Pirmā tabula attēlo, kāda pilsoņu daļa apgalvo, ka var sazināties katrā no valodām dzimtās valodas, un svešvalodas līmenī (uzskaitītas tikai valodas ar mazākais 2% runājošo):
Vācu valoda ar 18% bija visdaudzskaitlīgākā dzimtā valoda, bet angļu valoda ar 51% bija visplašāk lietotā valoda. 100% Ungārijas un Portugāles iedzīvotāju, kā arī 99% Grieķijas iedzīvotāju runāja savas zemes oficiālajā valodā.
Svešvalodu zināšanas ievērojami variējās atkarībā no valsts. Četras visvairāk lietotās valodas ES bija angļu, vācu, franču un spāņu valodas. Ar zilu iekrāsotās rūtiņas apzīmē to, ka valoda ir viena no valsts valodām šajā zemē. Tumši zils nozīmē ka tā ir galvenā šīs valsts valoda.
Avots: [9], dati par ES25, izdoti pirms 2007. gada Bulgārijas un Rumānijas pievienošanās.
Vēl kādā valodā, izņemot savu dzimto valodu, prata sazināties 56% Eiropas Savienības dalībvalstu pilsoņu. Tas bija par 9% vairāk, nekā  2001. gadā.[10]. 28% aptaujāto apgalvoja, ka tie prot divas svešvalodas sarunvalodas līmenī. Gandrīz puse respondentu (44%) apgalvoja, ka tie neprot nevienu valodu, izņemot savu dzimto. Apmēram katrs piektais eiropietis bija raksturojams kā aktīvs valodas apguvējs, respektīvi, tāds, kas nesen uzlabojis savas valodu zināšanas, vai plāno to darīt turpmāko 12 mēnešu laikā.
Angļu valoda ir visvairāk runātā valoda Eiropā. Saskaņā ar šo aptauju, 38% ES iedzīvotāju apgalvoja, ka tiem ir pietiekoši augstas angļu valodas zināšanas, lai uzturētu sarunu (bez Apvienotās Karalistes un Īrijas iedzīvotājiem, kurās angļu valoda ir galvenā dzimtā valoda). 14% eiropiešu apgalvoja, ka tie prot franču vai vācu valodu. Franču valodu visbiežāk mācās un lieto Vidusjūras valstīs, Vācijā, Rumānijā, Apvienotajā Karalistē un Īrijā. Vācu valodu visvairāk mācās un lieto Beniluksa valstīs, Skandināvijā un Centrālās un Austrumeiropas dalībvalstīs. Spāņu valodu visbiežāk apgūst Beļģijā, Francijā, Itālijā, Luksemburgā un Portugālē. 19 no 29 valstīm angļu valoda ir visvairāk prastā svešvaloda. Visvairāk Zviedrijā (89%), Maltā (88%), Nīderlandē (87%) un Dānijā (86%). 
Visu summējot, 2007. gadā angļu valodā gan dzimtās, gan svešvalodas līmenī runāja 51% ES pilsoņu, vācu valodā 32%, franču valodā 28%.
Ar Eiropas Savienības paplašināšanos līdzsvars starp franču un vācu valodām mainījās. Jaunajās dalībvalstīs daudz vairāk cilvēku pārvaldīja vācu valodu (23% salīdzinājumā ar 12% ES15), bet zināšanas franču un spāņu valodās bija niecīgas (3% un 1% respektīvi pret 16% un 7% E15). Vērā ņemams izņēmums bija Rumānija, kur 24% iedzīvotāju prata franču valodu, bet vācu tikai 6% (4% prot arī itāļu valodu un 3% spāņu valodu).
Valodu prasmes līmenis ir ļoti dažāds atkarībā no ģeogrāfiskā reģiona un sociodemogrāfiskās grupas. Ievērojami labākas valodu prasmes ir relatīvi mazākajās dalībvalstīs ar vairākām valsts valodām. Piemēram, Luksemburgā 92% iedzīvotāju prot vismaz divas valodas. Dienvideiropas valstīs, kā arī valstīs, kurās valsts valoda ir viena no lielajām Eiropas valodām, ir ievērojami zemākas valodu zināšanas. Tikai 5% Turcijas, 13% Īrijas, 16% Itālijas, 17% Spānijas un 18% Lielbritānijas iedzīvotāju prot divas svešvalodas. Multilingvālā Eiropas pārsvarā ir gados jauna, labi izglītota un joprojām mācās, dzimusi citā valstī, lieto svešvalodas profesionāliem mērķiem un ir motivēta valodas mācīties.
Bezmaksas valodu kursi (26%), ērti plānojami kursu laiki (18%) un iespēja valodas mācīties to lietošanas zemēs (17%) ir atzīti par galvenajiem aspektiem, kas stimulē valodu mācīšanos. Grupu kursi ar pasniedzēju (20%), valodu stundas skolā (18%), individuāla apmācība un garas vai biežas vizītes valodas zemē ir atzīti par labākajiem veidiem valodu apgūšanai.
Saskaņā ar Eiromozaīkas pētījumu, Eiropas Savienībā tiek lietots ievērojams skaits reģionālo un minoritāšu valodu, kurām nav oficiālas atzīšanas ES līmenī. Dažām no tām ir oficiāls statuss dalībvalstu līmenī un dažām ir lielāks runātāju skaits, nekā mazāk lietotajām oficiālajām valodām. Sarakstā (ES25) iekļautās oficiālās valodas ir treknrakstā:
Šajā sarakstā nav iekļautas mākslīgās valodas un tās valodas, kuras dalībvalstīs uzskata par oficiālo valodu dialektiem. Jāpiezīmē, ka daudzus no tā sauktajiem dialektiem valodnieki parasti uzskata par patstāvīgām valodām. To skaitā ir skotu valoda (ģermāņu grupas valoda, anglosakšu valodu pēctece; nejaukt ar skotu gēlu valodu) un vairākas romāņu valodas, kā venēciešu, neapolitāņu un sicīliešu.
Krievu valodu prot ievērojama daļa Centrālās un Austrumeiropas valstu pilsoņu. Tā ir dzimtā valoda 1,3 miljoniem Latvijas, Lietuvas un Igaunijas iedzīvotāju, kā arī no bijušās PSRS teritorijas izceļojušajai krievvalodīgo kopienai Vācijā. Krievu valoda ir astotā visvairāk lietotā valoda ES, kuru prot 7% iedzīvotāju.
ES valstu imigrantu komūnās tiek lietotas visdažādākās pasaules valodas. Turku valoda ir dzimtā valoda 2% Beļģijas un Vācijas rietumdaļas iedzīvotājiem un 1% Nīderlandes iedzīvotājiem. Citas plaši lietotas migrantu valodas ir arābu valoda (lielākoties Francijā un Beļģijā), urdu, bengāļu valoda un hindi (Lielbritānijā). Dienvidslāvijas kara rezultātā kopā ar bēgļiem daudzās valstīs izplatījušās Balkānu valodas.
Francijā, Lielbritānijā, Spānijā un Itālijā ir plašas ķīniešu komūnas, kurās lieto dažādus ķīniešu valodas dialektus.
Daudzas imigrantu kopienas mīt Eiropas Savienības valstīs vairākās paaudzēs un to locekļi lielākoties ir bilingvāli mītnes zemes un savas komūnas valodā.
Lielākā daļa ES oficiālo valodu pieder indoeiropiešu valodu saimei. Trīs galvenie atzari ir ģermāņu, romāņu un slāvu. Ģermāņu valodās runā lielākoties ES centrālajā un ziemeļu daļā un tās ir dāņu, nīderlandiešu, angļu, vācu un zviedru valodas. Romāņu valodās pārsvarā runā rietumu un dienvidu reģionos, kā arī Rumānijā un tās ir franču, itāļu, portugāļu, rumāņu un spāņu valodas. Slāvu valodas pārsvarā tiek lietotas ES austrumos un tās ir bulgāru, čehu, poļu, slovāku un slovēņu valodas. Pie baltu valodām pieder latviešu un lietuviešu valodas, pie ķeltu valodām pieder īru valoda. Grieķu valoda ir izolēta valoda indoeiropiešu valodu saimē.
Ārpus indoeiropiešu valodu saimes ir pie urāliešu valodu saimes piederošās igauņu, somu un ungāru valodas, kā arī pie semītu valodām piederošā maltiešu valoda.
Lielākā daļa ES oficiālo valodu lietu latīņalfabētiskas ortogrāfijas, izņemot grieķu valodu, kura lieto grieķu alfabētu un bulgāru valodu, kas lieto kirilicu.
Eiropas Savienības iespējas likumdošanā valodu politikas jomā ir pamatotas uz nosacījumiem, kas ietverti Eiropas Savienības līgumos. Eiropas Savienībā valodu politika ir dalībvalstu kompetencē un ES nav savas "kopējās valodu politikas". Pamatojoties uz "funkciju decentralizācijas principu", ES institūcijas šajā jomā veic tikai atbalstošas funkcijas. Veicina dalībvalstu kooperāciju un atbalsts Eiropeiskas dimensijas dalībvalstu valodu politikās; it sevišķi apmācot dalībvalstu oficiālajās valodās un tās izplatot. (Paragrāfs 149.2)Eiropas Savienības Pamattiesību hartā, legāli nesaistošā tekstā, ES deklarē, ka tā respektē lingvistisko dažādību un aizliedz diskrimināciju valodu jomā. Valodu dažādības respektēšana ir Eiropas Savienības fundamentāla vērtība, tāpat kā jebkuras personas respektēšana, atvērtība pret citām kultūrām, iecietība un citu cilvēku atzīšana.
Sākot ar 1990. gada Lingua programme, Eiropas Savienība investēja vairāk kā €30 mijonus gadā (€120 miljardu ES ikgadējā budžeta) dažādām valodu attīstības programmām; kā piemēram Socrates un Leonardo da Vinci. Šīs programmas atbalstīja sekojošas aktivitātes: valodu skolotāju apmācība ārzemēs, ārzemju valodu skolotāju asistācija skolās, klašu apmaiņas programma valodu mācību motivēšanai, jaunu valodu apmācību programmu izstrāde.
Jauniešu apmaiņas programmas, pilsētu sadraudzība, kā arī Eiropas brīvprātīgo dienests veicina daudzvalodību. Programma Kultūra 2000 kopš 1997. gada finansēja apmēram 2000 literāro darbu tulkošanu no un uz Eiropas valodām.
2007. — 2013. gadā bija paredzēts ieviest vairākas jaunas programmas šādu aktivitāšu atbalstam: Kultūra 2007, Youth in Action un Lifelong Learning.
Papildus tam ES sniedz galveno finansiālo atbalstu Eiropas mazlietoto valodu birojam (nevalstiska organizācija, kas pārstāv vairāk kā 40 miljonu reģionālo un minoritāšu valodu lietotājus), kā arī Mercator universitāšu tīklam (universitātes, kas pēta Eiropas mazlietotās valodas). Pēc Eiropas Parlamenta pieprasījuma komisija 2004. gadā uzsāka pētījumus par nepieciešamību izveidot jaunu ES aģentūru, "Eiropas valodu mācību un lingvistiskās daudzveidības aģentūru". Pētījumi uzrādīja, ka šajā jomā ir virkne neapmierinātu vajadzību un piedāvāja divas opcijas: nodibināt aģentūru vai izveidot Eiropas "Valodu daudzveidības centru" tīklu. Komisija pieņēma, ka šāda tīkla izveide būtu vispiemērotākais nākamais solis un visur kur iespējams, to vajadzētu veidot, pamatojoties uz esošajām struktūrām.
Lai veicinātu valodu apguvi, ES atbalstīja Eiropas Padomes iniciatīvu par Eiropas valodu gadu 2001 un ikgadējo Eiropas valodu dienu atzīmēšanu 26. septembrī.
Michele Gazzola (2006) "Managing Multilingualism in the European Union: Language Policy Evaluation for the European Parliament", Language Policy, vol. 5, n. 4, p. 393-417.
Hogan-Brun, Gabrielle and Stefan Wolff. 2003. Minority Languages in Europe: Frameworks, Status, Prospects. Palgrave. ISBN 1-4039-0396-4
Nic Craith, Máiréad. 2005. Europe and the Politics of Language: Citizens, Migrants and Outsiders. Palgrave. ISBN 1-4039-1833-3
Richard L. Creech, "Law and Language in the European Union: The Paradox of a Babel 'United in Diversity'" (Europa Law Publishing: Groningen, 2005) ISBN 90-76871-43-4
Shetter, William Z., EU Language Year 2001: Celebrating diversity but with a hangover, Language Miniature No 63.
Shetter, William Z., Harmony or Cacophony: The Global Language System, Language Miniature No 96.
European Parliament Fact Sheets: 4.16.3. Language policy Eiropas Parlamenta fakti: valodu politika
EUROPA > The EU at a glance > The European countries > Languages in the EU Oficiālo ES valodu audioparaugi
Eiropas Komisija > Komisāri > Leonards Orbans Eiropas daudzvalodības komisārs Leonards Orbans
European Union interinstitutional style guide Iestāžu publikāciju noformēšanas rokasgrāmata
[novecojusi saite] The process of creating documents in this multilingual environment (PDF)

FIFA Pasaules kauss, bieži vienkārši Pasaules kauss, ir starptautisks futbola turnīrs, ko organizē FIFA un tajā piedalās nacionālās futbola izlases. Turnīrs tiek rīkots ik pēc četriem gadiem kopš 1930. gada, izņemot Otrā pasaules kara dēļ nenotikušos 1942. un 1946. gada čempionātus. Pašreizējie pasaules čempioni ir Francija, kas 2018. gadā izcīnīja savu otro titulu.
Lai gan finālturnīri notiek ik pēc četriem gadiem, taču pats čempionāts (ieskaitot kvalifikācijas spēles) notiek gandrīz trīs gadus. Par tiesībām spēlēt 2018. gada finālturnīrā kvalifikāciju uzsāka 210 izlases, kas vispirms piedalās reģionālajos turnīros, ko rīko kontinentālās futbola federācijas. Finālturnīrā iekļūst 32 komandas, kas četras nedēļas ilgā turnīrā noskaidro pasaules kausa ieguvēju.
Tikai astoņām valstīm ir izdevies uzvarēt kādā no divdesmit notikušajiem pasaules futbola čempionātiem. Visvairāk titulu — piecus — ir ieguvusi Brazīlija, kam seko Itālija un Vācija ar četriem tituliem. Divreiz ir uzvarējusi Argentīnas, Urugvajas un Francijas izlase, bet pa reizei Anglija  un Spānija. Tikai vienā finālturnīrā, kas noticis Eiropā ir uzvarējusi komanda no cita kontinenta (1958. gadā uzvarēja Brazīlija). 2010. gadā Dienvidāfrikā Spānija kļuva par pirmo Eiropas izlasi, kas uzvarējusi ārpus Eiropas. Pirms tam visos finālturnīros, kas notikuši ārpus Eiropas, bija uzvarējušas Dienvidamerikas komandas.
FIFA Pasaules kauss ir pasaulē vislielākais sporta pasākums, skatītāju ziņā (gan klātienē, gan TV) pārspējot pat olimpiskās spēles.[nepieciešama atsauce] 2014. gada finālu televīzijā vismaz minūti vēroja apmēram 1,013 miljardi cilvēku, bet kopējais turnīra skatītāju skaits sasniedza 3,2 miljardus.
Pirmā starptautiskā futbola spēle tika sarīkota 1872. gadā Glāzgovā starp Angliju un Skotiju. Pirmais turnīrs starp izlasēm norisinājās 1884. gadā, tas bija Lielbritānijas čempionāts nacionālajām izlasēm. Tajā piedalījas Anglijas, Skotijas, Velsas un Īrijas izlase. Futbolam kļūstot populārākam, tas tika iekļauts 1900. un 1904. gada olimpiskajās spēlēs kā paraugdemonstrējumu disciplīna (uzvarētājiem netika pasniegtas medaļas). Futbols par oficiālu olimpisko sporta veidu kļuva sākot ar 1908. gada olimpiskajām spēlēm. Šo olimpisko futbola turnīru organizēja Anglijas Futbola asociācija un tajā drīkstēja piedalīties tikai amatieri. Gan 1908., gan 1912. gada olimpiskajās spēlēs uzvarēja Apvienotā Karaliste, zem kuras karoga spēlēja Anglijas amatieru futbola izlase.
1904. gadā tika izveidota Starptautiskā Futbola federāciju asociācija (FIFA). Tās pirmais mēģinājums organizēt savu starptautisko futbola turnīru notika 1906. gadā Šveicē, taču tas cieta neveiksmi, galvenokārt tādēļ, ka starptautiskais futbols vēl nebija pietiekami attīstīts. 1909. gadā sers Tomass Liptons noorganizēja Sera Tomasa Liptona trofejas izcīņu Turīnā. Šai turnīrā nepiedalījās izlases, bet gan klubi, katru valsti pārstāvot pa vienam klubam, un tas netiek uzskatīts par oficiālu pasaules čempionātu, kaut gan tas bija pirmais starptautiskais futbola turnīrs, kur dalību ņēma labākie profesionālie spēlētāji no Itālijas, Vācijas un Šveices. Trofeju ieguva amatieru komanda West Auckland, kura tika uzaicināta piedalīties turnīrā pēc tam, kad Anglijas futbola asociācija atteicās uz šo turnīru nosūtīt profesionālu komandu.
1914. gadā FIFA piekrita atzīt olimpisko spēļu ietvaros notiekošo futbola turnīru, piešķirot tam "Pasaules amatieru futbola čempionāta" nosaukumu, un uzņēmās tā organizēšanu. 1920. gada olimpiskajā turnīrā uzvarēja Beļģija, bet 1924. un 1928. gadā — Urugvaja. 1932. gada olimpiskajās spēlēs Losandželosā netika plānots iekļaut futbolu zemās futbola popularitātes dēļ Amerikas Savienotajās Valstīs. FIFA un SOK arī radās domstarpības par amatieru statusu, kā rezultātā futbols tika izņemts no olimpiskajām spēlēm. FIFA prezidents Žils Rimē paziņoja par FIFA Pasaules kausa organizēšanu 1930. gadā Urugvajā.
Futbola popularitātes pieauguma dēļ olimpiskajās spēlēs, 1928. gada 28. maijā FIFA kongresā Amsterdamā tika nolemts rīkot pirmo Pasaules kausu. Pēdējās divās olimpiskajās spēlēs bija uzvarējusi Urugvajas izlase, kā arī Urugvajā tika svinēta 100 gadu valsts pastāvēšana, tāpēc tika nolemts, ka pirmo turnīru rīkos tieši Urugvajā.
Pirmajā pasaules kausā Urugvajā piedalījās 13 futbola izlases — septiņas no Dienvidamerikas, četras no Eiropas un divas no Ziemeļamerikas. No Eiropas tika uzaicinātas piedalīties vēl vairākām izlasēm, bet daļa no tām atteicās garā ceļa dēļ uz Dienvidameriku. 1930. gada 13. jūlijā vienlaicīgi notika pirmās divas Pasaules kausa spēles — Francija pret Meksiku (4:1) un ASV pret Beļģiju (3:0). Pirmos vārtus pasaules čempionātu vēsturē guva Francijas uzbrucējs Lisjēns Lorāns. Finālspēlē Montevideo, ko klātienē noraudzījās 93 000 skatītāji, Urugvaja uzveica Argentīnu ar rezultātu 4:2, tādējādi kļūstot par pirmajiem pasaules kausa ieguvējiem.Galvenie traucēkļi pirmajiem pasaules čempionātiem bija sarežģītā starpkontinentu ceļošana un kari. Savukārt 1934. un 1938. gada turnīros, kas notika Eiropā, ieradās tikai divas izlases no Dienvidamerikas (1934. gadā bija Brazīlija un Argentīna, bet 1938. gadā tikai Brazīlija). 1942. un 1946. gada turnīri nenotika Otrā pasaules kara dēļ.
1950. gada FIFA Pasaules kauss, kas norisinājās Brazīlijā, bija pirmais, kurā vispirms tika izspēlētas grupu turnīra spēlēs. Šis turnīrs ir nozīmīgs arī ar to, ka Pasaules kausā pirmo reizi piedalījās Apvienotās Karalistes izlases. Šīs izlases 1920. gadā bija izstājušās no FIFA, jo nevēlējās spēlēt pret to valstu izlasēm, kas Pirmajā pasaules karā bija karojušas pret viņiem. 1946. gadā pēc FIFA uzaicinājuma britu izlases iestājās atpakaļ organizācijā. Šajā turnīrā atkal piedalījās 1930. gada čempioni Urugvaja, kuri bija boikotējuši iepriekšējos turnīrus. Urugvajieši atkal kļuva par čempioniem, finālā uzvarot mājiniekus Brazīlijas izlasi.
No 1934. līdz 1978. gadam bija paredzēts, ka finālturnīros piedalīsies 16 valstu izlases. Šajos kausos kvalificējās 16 izlases, bet ne vienmēr piedalījās. 1938. gada kausā piedalījās 15 izlases, jo Austriju anšlusa rezultātā pievienoja Trešajam reiham, bet Austrijas vietā turnīrā nepiedalījās citas valsts izlase, savukārt 1950. gada Pasaules kausā no dalības tajā atteicās Indija, Skotija un Turcija. Šajos turnīros allaž dominēja Eiropas un Dienvidamerikas izlases. Tikai četras ne Eiropas vai Dienvidamerikas izlases bija tikušas līdz ceturtdaļfinālam: ASV izlase (pusfināls 1930. gadā), Kubas izlase 
(ceturtdaļfināls 1938. gadā), Ziemeļkorejas izlase (ceturtdaļfināls 1966. gadā) un Meksikas izlase (ceturtdaļfināls 1970. gadā).
1982. gadā Pasaules kausa dalībnieču skaits tika palielināts līdz 24, bet 1998. gadā — līdz 32, dodot iespēju turnīrā piedalīties vairāk Āfrikas, Āzijas un Ziemeļamerikas komandām. Kopš paplašināšanas Āfrikas, Āzijas un Ziemeļamerikas izlasēm ir klājies turnīros arvien labāk.
2006. gada pasaules čempionāta kvalifikācijas turnīros piedalījās kopumā 198 valstu izlases, bet 2010. gada kvalifikācijas turnīrā piedalījās 204 izlases, kas bija jauns rekords. 2018. gada kvalifikācijas turnīram pieteicās 210 izlases, tomēr Zimbabve un Indonēzija tika diskvalificētas vēl pirms spēļu sākuma.
2013. gada oktobrī FIFA prezidents Zeps Blaters apsolīja Karību Futbola savienībai drīzumā vienu vietu Pasaules kausā. Savas prezidentūras laikā šo solījumu viņš neizpildīja.
2016. gada oktobrī jaunais FIFA prezidents ierosināja 48 izlases 2026. gada FIFA Pasaules kausā. 2017. gada 10. jūlijā FIFA apstiprināja, ka 2026. gada Pasaules kausa finālturnīrā piedalīsies 48 izlases.
No 1930. līdz 1970. gadam Pasaules kausa ieguvējiem pasniedza Žila Rimē balvu. Sākotnēji to sauca par Pasaules kausu (World cup jeb Coupe du Monde), taču 1946. gadā pārdēvēja par godu FIFA prezidentam, kurš sarīkoja pirmo pasaules čempionātu. 1970. gadā Brazīlija ieguva trešo titulu un kauss uz visiem laikiem nonāca tās īpašumā, taču 1983. gadā kauss tika nozagts un tā arī netika atrasts. Visticamāk, to ir pārkausējuši zagļi.Pēc 1970. gada tika izstrādāta jauna Pasaules kausa trofeja. Šī ir ceļojošā balva, ko nav paredzēts uz visiem laikiem atstāt nevienas komandas īpašumā, lai arī cik titulus tā iegūtu, taču uz kausa tiek uzrakstīti visu ieguvējvalstu vārdi. Jauns kauss varētu tikt izstrādāts pēc 2038. gada, kad beigsies vieta, kur uz šī kausa rakstīt uzvarētājvalstu nosaukumus.
Trofeja, ko šobrīd pasniedz, ir 36 cm augsta, izgatavota no 18 karātu zelta un sver 6175 gramus. Pasaules kausa ieguvēji arī saņem apzeltītu, bet ne no tīra zelta izgatavotu, trofejas kopiju.
Kopš otrā Pasaules kausa 1934. gadā tiek rīkoti kvalifikācijas turnīri, lai atsijātu vājākās komandas no finālturnīra. Tos rīko sešās FIFA kontinentālajās zonās (Āfrikā, Āzijā, Ziemeļamerikā ar Centrālameriku un Karību salām, Dienvidamerikā, Okeānijā, Eiropā) un tos pārrauga attiecīgo kontinentu konfederācijas. Pirms katra kvalifikācijas turnīra FIFA izvēlas, cik vietas atvēlēt katrai konfederācijai kausā. Pamatā izvēle tiek balstīta uz komandu stiprumu, tomēr to var ietekmēt arī konfederāciju lobijs. 
Kvalifikācijas turnīrs var sākties pat trīs gadus pirms finālturnīra sākuma un ilgt divus gadus. Kvalifikācijas turnīra formāts atšķiras atkarībā no konfederācijas. Parasti vienu vai divu vietu liktenis tiek izlemts starpkontinentālu spēļu rezultātā. Piemēram, Okeānijas zonas uzvarētājkomanda cīnījās ar Āzijas 5. vietu par tiesībām spēlēt 2010. gada kausā. Sākot ar 1938. gada Pasaules kausu, rīkotājvalstij ir garantēta vieta finālturnīrā. Šādas tiesības bija arī iepriekšējiem čempioniem no 1938. līdz 2002. gadam, tomēr sākot ar 2006. gada kausu arī čempioniem ir jākvalificējas. Brazīlija, 2002. gada čempioni, kļuva par pirmo čempionvienību, kurai jākvalificējas nākamajam kausam pēc čempionu titula.
Pašreizējā finālturnīra formātā piedalās 32 nacionālās komandas. Ir divi posmi: grupu turnīrs, kam seko izslēgšanas turnīrs.
Grupu turnīrā komandas tiek sadalītas astoņās grupās. Katrā ir pa četrām komandām. Astoņas komandas tiek "izsētas" (ieskaitot rīkotājus), bet pārējās komandas tiek sadalītas grozos pēc formulas (bāzētas uz FIFA Pasaules ranga un rezultātiem iepriekšējos kausos). Komandas no katra groza izlozējot tiek sadalītas grupās. Sākot ar 1998. gada Pasaules kausu ir izveidoti ierobežojumi, kas vienā grupā liedz būt vairāk par divām Eiropas vai vienu jebkuras citas konfederācijas komandu.Katrā grupā katra komanda satiekas ar katru pretinieku komandu, līdz ar to visas komandas, kuras piedalās kausā, izspēlē vismaz trīs spēles. Katras grupas pēdējais spēļu pāris tiek ieplānots vienā laikā, lai garantētu godīgumu. Divas labākās komandas no katras grupas tiek uz izslēgšanas turnīru. Lai grupā novērtētu komandas, tiek lietoti punkti. Kopš 1994. gada par uzvaru piešķir trīs punktus (līdz tam bija divi), par neizšķirtu — vienu un par zaudējumu nevienu. Ja vairākām komandām ir vienāds punktu skaits, labāko komandu izvēlas šādā veidā: sākumā skatās vārtu starpību, tad iesistos vārtus, tad savstarpējās spēles rezultātu un, ja līdz tam nav izdevies noteikt uzvarētāju, notiek izloze.Izslēgšanas turnīrā komanda vienreiz tiekas ar komandu. Uzvarētāji tiek tālāk, zaudētājiem čempionāts noslēdzas. Ja nepieciešams, uzvarētāju nosaka papildlaikā vai ar pēcspēļu 11 metru sitieniem. Sākumā (astotdaļfinālā) katras grupas uzvarētājkomanda tiekas ar kādas citas grupas 2. vietu. Tam seko ceturtdaļfināli, pusfināli, trešās vietas finālmačs (kurā piedalās pusfinālu zaudētāji) un fināls.
2016. gada oktobrī FIFA prezidents Džanni Infantīno ierosināja palielināt finālturnīra dalībnieku skaitu no 32 līdz 48 izlasēm. 2017. gada 10. janvārī FIFA padome pieņēma lēmumu no 2026. gada paplašināt finālturnīru līdz 48 komandām. Paredzēts, ka komandas tiks sadalītas 16 grupās pa trim komandām katrā, bet izslēgšanas spēlēm kvalificēsies 32 izlases.
Pirmās Pasaules Kausu rīkotājvalstis tika izlemtas FIFA kongresa sanāksmēs. Vietas izvēle varēja izraisīt strīdus, jo ar kuģi no Dienvidamerikas uz Eiropu (vai otrādi), diviem futbola centriem, vajadzēja braukt trīs nedēļas. Piemēram, lēmums rīkot pirmo Pasaules kausu Urugvajā ļāva tajā piedalīties tikai četrām Eiropas komandām. Abi nākamie Pasaules kausi norisinājās Eiropā. Lēmums rīkot otro (1938. gada kausu) Francijā bija strīdīgs, jo Amerikas komandas uzskatīja, ka kausa rīkošana notiek pēc rotācijas principa. Gan Argentīna, gan Urugvaja boikotēja turnīru.Sākot ar 1958. gada kausu, lai izvairītos no turpmākiem boikotiem un strīdiem, FIFA uzsāka rīkotāju rotāciju starp Ameriku un Eiropu, kas turpinājās līdz 1998. gadam. 2002. gada kauss, kuru rīkoja Dienvidkoreja un Japāna, bija pirmais, kas norisinājās Āzijā, kā arī pirmais ar vairākām rīkotājvalstīm. 2010. gadā Dienvidāfrika kļuva par pirmo Āfrikas valsti, kas rīkoja Pasaules kausu. 2014. gada Pasaules kausu rīkos Brazīlija un tas būs pirmais Dienvidamerikā kopš 1978. gada, kā arī pirmais, kad vairāki Pasaules kausi pēc kārtas notiek ārpus Eiropas.
Tagad rīkotājvalsti izvēlas FIFA Izpildkomiteja. Tās valsts, kura vēlas rīkot Pasaules kausu, futbola asociācija, saņem "Rīkošanas Līgumu" no FIFA, kas paskaidro soļus un lietas, kuras tā gaida no spēcīgas kandidatūras. Tā arī iegūst veidlapu, kura ir jāaizpilda, oficiāli apstiprinot kandidatūru. Pēc tam, FIFA izvēlēta inspektoru grupa apmeklēs valsti, lai pārliecinātos, ka tā atbilst visām rīkošanas prasībām. Pēc tam tiek izveidots ziņojums. Pašlaik rīkotājvalsts izvēle notiek sešus vai septiņus gadus pirms turnīra rīkošanas.
2010. un 2014. gada Pasaules kausos finālturnīra rīkošanas tiesības tiek rotētas starp konfederācijām, ļaujot vienīgi valstīm no noteiktas konfederācijas (Āfrika 2010. gada, Dienvidamerika 2014. gadā) kandidēt uz turnīra rīkošanu. Rotēšanas princips tika ieviests pēc strīdiem sakarā ar Vācijas uzvaru pār Dienvidāfriku cīņā par 2006. gada turnīra rīkošanu. Tomēr kontinentālās rotēšanas princips neturpināsies pēc 2014. gada, tāpēc katra valsts, izņemot tās, kas pieder iepriekšējo divu turnīru rīkotājkonfederācijām, var kandidēt Pasaules kausa rīkošanai sākot ar 2018. gadu. Tas daļēji ir domāts, lai neatgadītos līdzīgs scenārijs kā 2014. gadā, kad turnīra rīkošanai pieteicās tikai Brazīlija.
Piezīme. Pirmajā turnīrā nenotika spēle par 3. vietu, jo Dienvidslāvija atteicās no spēles, tāpēc ASV nosacīti ieguva 3. vietu.
Lielākās uzvaras: Ungārija — Dienvidkoreja 9:0 (1954), Dienvidslāvija — Zaira 9:0 (1974), Ungārija — Salvadora 10:1 (1982)
Visvairāk dalības reižu finālturnīros: Antonio Karvahals (Meksika, 1950—1966), Lotārs Mateuss (VFR/Vācija, 1954—1998), Rafaels Markess (Meksika, 2002—2018)
Vecākais spēlētājs, kas guvis vārtus: Rožē Milla (Kamerūna, 1994), pret Krieviju, vecums — 42 gadi, 39 dienas
Latvija pirmoreiz ņēma dalību 1938. gada Pasaules kausa kvalifikācijas turnīrā, kura spēles tika aizvadītas 1937. gadā. Vispirms Latvija ar 5:1 un 4:2 pārspēja Lietuvu, bet izšķirošajā spēlē ar 1:2 viesos zaudēja Austrijai un uz finālturnīru netika.No 1950. līdz 1990. gadiem Latvija Padomju okupācijas dēļ pasaules kausa turnīros nepiedalījās. 1994. gada Pasaules kausa kvalifikācijas turnīrā Latvija tika ielozēta vienā apakšgrupā ar Spāniju, Īriju, Dāniju, Ziemeļīriju, Lietuvu un Albāniju. Šis turnīrs Latvijas izlasei nebija visai veiksmīgs, 12 spēlēs tika izcīnīti 5 neizšķirti un septiņas reizes zaudēts, galarezultātā ieņemot 6. vietu apakšgrupā (finālturnīram kvalificējās divas labākās apakšgrupas komandas).1998. gada Pasaules kausa kvalifikācijas grupā Latvija par divām ceļazīmēm uz finālturnīru cīnījās ar Austriju, Skotiju, Zviedriju, Igauniju un Baltkrieviju. Latvijas izlases bilance bija 3 uzvaras, 1 neizšķirts, 6 zaudējumi, galarezultātā ierindojoties 4. vietā grupā, Latvija finālturnīram nekvalificējās.Par ceļazīmēm uz 2002. gada Pasaules kausa finālturnīru Latvija cīnījās ar Horvātiju, Beļģiju, Skotiju un Sanmarīno. Šis turnīrs bija pagalam neveiksmīgs, Latvija izcīnīja tikai vienu uzvaru, savā laukumā cīnījās neizšķirti ar vienu no pasaules vājākajām izlasēm — Sanmarīno, bet pārējās spēlēs piedzīvoja zaudējumus, tādējādi grupā ierindojoties 4. vietā.2006. gada Pasaules kausa kvalifikācijā Latvijas pretinieki cīņā par finālturnīru bija Portugāle, Slovākija, Krievija, Igaunija, Lihtenšteina un Luksemburga. Izcīnot 4 uzvaras, trīsreiz spēlējot neizšķirti un 5 reizes zaudējot, Latvija ierindojās 5. vietā un finālturnīram nekvalificējās.2010. gada Pasaules kausa kvalifikācijā Latvija par ceļazīmi uz finālturnīru Dienvidāfrikas Republikā cīnījās ar Grieķijas, Izraēlas, Šveices, Moldovas un Luksemburgas izlasēm. Latvijas izlase izcīnīja piecas uzvaras, divreiz nospēlēja neizšķirti un piedzīvoja trīs zaudējumus, ierindojoties 3. vietā kvalifikācijas grupā, taču ar to nepietika, lai turpinātu cīņu par iekļūšanu finālturnīrā.
2014. gada Pasaules kausa kvalifikācijā Latvija spēlēja vienā grupā ar Grieķijas, Slovākijas, Bosnijas un Hercegovinas, Lietuvas un Lihtenšteinas izlasēm. Latvijas izlase ar divām uzvarām, diviem neizšķirtiem un sešiem zaudējumiem ieguva 5. vietu grupā un finālturnīram nekvalificējās. 
2018. gada Pasaules kausa kvalifikācijā Latvijas izlases pretinieki bija Portugāles, Ungārijas, Šveices, Fēru Salu un Andoras izlases. Latvija divreiz uzvarēja Andoru un vienreiz cīnījās neizšķirti ar Fēru Salu izlasi, pārējās spēlēs piedzīvojot zaudējumus. Iegūtie 7 punkti deva 5. vietu grupā.
 Vikikrātuvē par šo tēmu ir pieejami multivides faili. Skatīt: FIFA Pasaules kauss.

Ģibuļu pagasts ir Talsu novada teritoriāla vienība. Izvietojies novada dienvidaustrumos, robežojas ziemeļos ar Valdgales pagastu, austrumos ar Talsu pilsētu un Lībagu pagastu, dienvidos pa Abavu ar Abavas pagastu, rietumos ar Kuldīgas novada Rendas un Ventspils novada Usmas un Puzes pagastiem. Pagasts veidojies pēckara periodā no triju pirmskara pagastu — Pastendes, Stendes un Spāres pagastu daļām. Lai arī pagasta centrs atrodas bijušā Pastendes pagasta galvenajā apdzīvotajā vietā Pastendē, nosaukumu tas ieguvis no Stendes pagasta Ģibuļu pusmuižas, kas savukārt tagad saucas par Kraujām. Pagasta teritorijā atradās viens no Latvijas lielākajiem padomju laika lauksaimniecības uzņēmumiem — kolhozs «Draudzība», kurš ar 14 752 ha platību bija lielākais kolhozs Latvijā.
Ģibuļu pagasta teritorija atrodas Kursas zemienes Ugāles līdzenumā. Reljefu veido lielākoties lēzeni viļņots, vietām vidēji viļņots līdzenums. Vidējais virsas augstums 30—40 m vjl, Spāres paugurainē 50—78 m vjl. Pauguru relatīvais augstums sasniedz 15 m. Augstākā vieta ir Ploču kalns (83 m) ziemeļos no Kalešiem. Visstiprāk saposmots reljefs gar Mordangas subglaciālo iegultni, kuras ieplakā izveidojušies 14 ezeri.
57,8 % pagasta teritorijas klāj meži, galvenokārt skujkoku un jauktie; ir arī ozolu audzes. Vairāki purvi, lielākie no kuriem ir Tīrpurvs, Tīrelis, Kazu purvs, Plocis, Bāgas purvs.
Derīgie izrakteņi: dolomīts, ģipšakmens, māls, saldūdens kaļķis, kūdra, sapropelis.
Pagasta teritorija bagāta ezeriem, no kuriem lielākais ir Usmas ezers, kas piekļaujas pagasta rietumos ar ~10 km garu krasta līniju. Lielākie no ezeriem, kas pilnībā izvietojušies pagasta teritorijā ir:
Pagasta teritorijā vairākas mākslīgas ūdenskrātuves (galvenokārt zivju dīķi), lielākie no kuriem ir Struņķu dīķi (26—60 ha) un Kleinis (10—40 ha).
Pagastā blīvs upju tīkls. Lielākā daļa teritorijas atrodas Irbes baseinā, izņemot nelielu (~8 km²) teritoriju ziemeļos no Arkliņiem, kas pieder Rojas baseinam un teritoriju ap Kalešiem (~26 km²), kas pieder Ventas baseinam. Lielākās upes ir:
Ģibuļu pagasts izveidots kā Ģibuļu ciems (ciema padome), apvienojot bijušos Pastendes un Spāres pagastus ar lielāko daļu Stendes pagasta teritorijas. Zemes šo pagastu teritorijās ilgus gadsimtus piederējušas galvenokārt trim baltvācu dzimtām: fon Hāniem Pastendes pagastā (1476-1920), fon Grothusiem Spāres pagastā un fon der Brigeniem Stendes pagastā. Pastendes pagastā bija Pastendes muiža (pusmuižas: Barzdupe, Grenčmuiža, Jaunmuiža (Kurši), Kažiņi, Laukmuiža, Remplīne, Silēbirģis un Vecmuiža (Turkmuiža)) un Kalešu muiža (ar Kāņu pusmuižu). Stendes pagasta tagadējā Ģibuļu pagasta daļā bija Stendes muižas Muneju, Ģibuļu un daļa Vīcežu pusmuižas, kā arī Kārgadas muiža. Spāres pagastā bija Spāres muiža ar Mazspāres un Ropiķu pusmuižām. Pēc 1920. gada zemes reformas un 1925. gada administratīvās reformas pagastu robežas tika mainītas, atkāpjoties no dzimtu īpašumu nodalījumiem.
1945. gada 10. septembrī līdzšinējo pagastu teritorijās izveidoja šādas ciemu padomes:
Spāres pagastā: Mazspāre, Spāre.Pagasti līdz ar Talsu apriņķi tika likvidēti 1949. gadā.
1961. gada 1. februārī Ģibuļu ciemam tiek pievienoti Talsciema (izņemot kolhoza "Lībagi" teritoriju) un Spāres ciemi.
1975. gada 14. martā ciemam pievieno daļu Abavas ciema (starp Veģiem un Kalešiem) un Rendas ciema (pie Usmas ezera), Rendai atdodot nelielu teritoriju rietumos no Kāņupes.
1977. gada 14. martā Talsiem tika atdota teritorija ar tagadējo Lauktehniku.Dažādos laikos ir veikta nelielu teritoriju apmaiņa ar Talsiem un Valdgales un Laidzes pagastiem.
Līdz 1980. gadam ciema padome atradās bijušajā Stendes pagasta valdes vietā Ģibuļos. No 1980. gada ciema un vēlāk pagasta administrācija atradās 1979. gadā celtajā arhitekta Pētera Milzarāja projektētajā administratīvajā un kultūras kompleksā.
Pašvaldības vadītāji (ciema un pagasta izpildu komitejas priekšsēdētāji un pagasta padomes priekšsēdētāji; hronoloģiskā secībā):
Uldis Rozenbergs (2001-2009)Kā pašvaldība pagasts likvidēts 2009. gadā, iekļaujot Talsu novadā. Pagastā darbojas pagasta pārvalde, kuru ieceļ novada dome.
Ģibuļu pagasta teritoriālajā attīstībā noteicoša loma bija kolhoza "Draudzība" apvienošanas procesam. Kolhoza teritorija pakāpeniski veidojusies no 15 nelielām kopsaimniecībām (lauksaimniecības arteļiem), kas dibinātas tagadējā pagasta teritorijā.
"Zelta grauds" (dibināts 1949. gada aprīlī).Kolhozi apvienoti 1950. gada jūlijā, paturot nosaukumu "Padomju karogs".
"Ļeņina ceļš" (dibināts 1948. gada 16. martā).Kolhozi apvienojas 1950. gada 3. jūlijā, pieņemot nosaukumu "Raiņa kolhozs".
"Zaļā zeme" (dibināts 1949. gada 30. martā).Kalešu ciema kolhozi 1950. gada jūlijā ("Darbs" un "Zaļā zeme") un 1960. gada martā ("Centība") pievienojās Ģibuļu ciema kolhozam "Uzvara".
"Jaunais ceļš" (vēlāk "Darba ceļš", dibināts 1949. gada 24. aprīlī)."Straume", "Brīvais zemnieks" un "Darba ceļš" 1950. gada 30. jūlijā apvienojās, paturot nosaukumu "Darba ceļš".
Mazspāres ciemā:"Zelta vārpa" (dibināts 1949. gada 3. aprīlī).Spāres ciemā:"Spāre" (dibināts 1948. gada 19. decembrī),
"Ausma" (dibināts 1949. gada 3. aprīlī).Spāres un Mazspāres ciemu kolhozi 1950. gada 7. jūlijā apvienoti, paturot nosaukumu "Ausma".
Kolhozi "Ausma", "Darba ceļš", "Padomju karogs", "Raiņa kolhozs" un "Uzvara" 1960. gada 1. decembrī apvienojās, izveidojot tā laika Latvijas lielāko kolhozu ar centru Pastendē.
Ģibuļu pagasta arheoloģijas, mākslas un arhitektūras pieminekļi koncentrējušies galvenokārt divās lielākajās muižās Pastendē un Spārē un to apkaimēs.Bez zemāk uzskaitītajiem valsts aizsargātajiem pieminekļiem ir arī citas ievērojamas piemiņas vietas, kā Anša Lerha-Puškaiša vecāku un viņa darbu prototipu atdusas vieta "Cīruļu" kapsētā, piemineklis 1905. gada revolūcijas apspiešanas laikā kritušajiem Kalešos u.c.
Pagasta teritorijā 2008. gada 1. janvārī dzīvoja 2536 iedzīvotāji, tajā skaitā:
494 (19,5%) pensijas vecuma.Pēc nacionālā sastāva 93,8% latviešu, 1,8% krievu, 1,1% baltkrievu, kā arī čigānu kopiena Spārē.
Pastende kā apdzīvots apvidus pirmoreiz minēts 1288. gadā. Apdzīvota vieta sākusi veidoties tikai pēc Pastendes muižas uzcelšanas. Vēl 20. gadsimta 70. gados Pastendē bija tikai ~100 iedzīvotāju. Ciems sāka attīstīties, kad tas tika izvēlēts par apvienotā kolhoza «Draudzība» centru un uz turieni tika pārcelta ciema padome.
Spāres ciema pirmās mājas tika uzceltas 1898.—1901. gados sakarā ar stacijas izbūvi dzelzceļa līnijā Rīga—Ventspils. Ilgu laiku Spāre bija pagasta lielākā apdzīvotā vieta.
Citas lielākās pagasta apdzīvotās vietas ir bijušie kolhozu, vēlāk «Draudzības» iecirkņu centri Talsciems, Kraujas un Aizupes.
Pagastā atrodas viena baznīca — Spāres evaņģēliski luteriskās draudzes baznīca. Pamatakmens likts 1658. gadā. Tagadējo baznīcu 1747. gadā uzbūvējis toreizējais Spāres muižas īpašnieks barons Rādens. Baznīcu apmeklē galvenokārt tuvējās apkārtnes iedzīvotāji.
Pastendes un Ģibuļu apkārtnes iedzīvotāji, kā arī citu konfesiju pārstāvji pieder pie Talsu draudzēm: Talsu evaņģēliski luteriskās baznīcas, Talsu baptistu baznīcas, Talsu Romas katoļu baznīcas, kā arī pie Stendes evaņģēliski luteriskās baznīcas draudzēm.
Kārlis Dziļleja (Kārlis Tīfentāls), rakstnieks un literatūrkritiķis (1891—1963)
Ģibuļu pagastā (ap 2000. gadu) bija 532 zemnieku saimniecības ar kopplatību 13 083 ha un 412 piemājas saimniecības 2539 ha kopplatībā. Lauksaimniecībā izmantojamā zeme 8959 ha, no tiem aramzeme 7020 ha, augļu dārzi 86 ha, pļavas 741 ha, ganības 1112 ha. Meži aizņem 18 513 ha, no tiem 15 027 valsts meži, krūmāji 261 ha, purvi 355 ha. Zemes vidējā kadastrālā vērtība 117 Ls/ha.
Lielākie darba devēji lauksaimniecībā SIA "Kalnnieki", SIA "Spāre", KKS „Pastende”, SIA " Ausma 2004" un SIA „L.A.P”.
Nozīmīga nozare ir mežsaimniecība un mežizstrāde. Kuršos atrodas Talsu mežniecība. Lielākie uzņēmumi: SIA "Stende", SIA “Šķēles”, Z/s "Madaras".
Pagasta teritoriju šķērso valsts nozīmes autoceļš A10 un pirmās šķiras autoceļš P120. 
Spārē pasta nodaļa (LV-3298). Pastendes, Dravnieku un Talsciema teritoriju apkalpo Talsu pasts (LV-3201).
Vecākā skola tagadējā pagasta teritorijā, iespējams, bijusi Spāres skola, kas, pēc dažiem avotiem, minēta jau 1760. un 1770. gados, kaut arī 1830. un 1840. gados tur vairs skolas neesot bijis. Dokumentāli skolas sākums apstiprināts 1858. gadā. Līdz 1920. gadam skola bijusi divgadīga, līdz 1925. gadam — sešgadīga. 1940. gadā skola pārcelta uz Spāres muižas ēku. No 1946. gada 7 klašu pamatskola, vēlāk paplašināta līdz 8 un 9 klasēm. Slēgta 2012. gadā
Pirmā skola Pastendē dibināta, iespējams, ap 1838. gadu (pēc citiem avotiem 1841. vai 1858. gadā). Par skolas un arīdzan Irlavas skolotāju semināra aizgādni kļūst Pastendes barons Teodors Hāns. 1859. gadā tiek iesvētīta jaunā skolas ēka pie tagadējā autoceļa A10 2 km no Pastendes. Barons sedzis lielāko daļu skolas un skolēnu uzturēšanas izdevumu, kā arī algojis vienu no skolotājiem. Līdz 1920. gadam pamatskolā bija 3 klases. Pirmās brīvvalsts laikā skolā bija 4 klases ar papildus pirmsskolas klasi. Ar 1945. gada. 1. septembri skolu pārceļ uz Pastendes muižas pili, kur darbojas kā 7 klašu pamatskola, ko vēlāk paplašina līdz 8 un 9 klasēm.
Ģibuļu pamatskolas ēka Kraujās uzbūvēta 1879. gadā par Stendes barona Brigena līdzekļiem. No 1920. gada I pakāpes pamatskola ar 4 klasēm. Skola slēgta 20. gadsimta 50. gados.
1920. gadā Aizupēs tiek nodibināta Pastendes II pamatskola. Skolai pārejot Stendes pagasta pakļautībā, to nosauc par Stendes Aizupju pamatskolu. Skola slēgta 1944. gadā.

Glāzgova (angļu: Glasgow, skotu gēlu: Glaschu, skotu: Glesga) ir lielākā Skotijas pilsēta un trešā lielākā Apvienotajā Karalistē pēc Londonas un Birmingemas. Tā ir arī vēsturiskā Stratklaidas reģiona centrs. Glāzgova atrodas Skotijas centrālās daļas rietumos, Klaidas upes krastos, 32 km pirms tā ietek okeānā. Tā ir liela ostas pilsēta, kā arī Skotijas nozīmīgākais uzņēmējdarbības centrs.
Glāzgova esot nodibināta 6. gadsimta vidū. Viduslaikos Glāzgova bija viens no nozīmīgākajiem Skotijas reliģijas un izglītības centriem. 18. gadsimtā rūpnieciskās revolūcijas laikā bija viens no lielākajiem Apvienotās Karalistes rūpniecības centriem (īpaši kuģubūves jomā), bet nākamajā gadsimtā pilsētas saimnieciskā izaugsme bija tik strauja, ka tā vienu brīdi bija pat otra lielākā Britu impērijas pilsēta (aiz Londonas).
Arheoloģiski atradumi liecina par to, ka pirmās apmetnes Klaidas upes ielejā parādījās jau neolīta laikā. Vēlāk šo teritoriju apdzīvoja ķeltu ciltis. No 142. līdz 144. gadam Roma, kura bija iekarojusi Britāniju, cēla no vienas Skotijas piekrastes līdz otrai aizsargmūri, kurš pazīstams kā Antonina valnis (latīņu: Vallum Аntonini), un tās uzdevums bija aizsargāt romiešus no ziemeļu cilšu uzbrukumiem. Šīs sienas atliekas ir saglabājušās vēl pat līdz mūsdienām.Leģenda vēsta, ka Glāzgovu 6. gadsimtā dibinājis kristiešu misionārs Svētais Mango (Saint Mungo), kurš uzcēlis klosteri Molendinaras upes krastā, kur mūsdienās atrodas Svētā Mango katedrāle. Šo faktu neapstiprina neviens oficiāls dokuments, izņemot ap 1185. gadu nezināma mūka pierakstītu leģendu. Sv. Mango ir attēlots arī uz pilsētas ģerboņa.
Glāzgovas ģerbonis oficiāli ar Skotijas heraldikas nodaļas lēmumu tika apstiprināts 1866. gada 25. oktobrī. Simboli, kas atrodas uz tā, agrāk tika izmantoti Glāzgovas presē un ir cieša saistība ar Glāzgovas dibinātāju un aizbildni Svēto Mango. Tajā ir attēloti četri brīnumi, kas notikuši Mango dzīves laikā:
Here is the fish that never swam / Šeit ir zivs, kas nekad nav peldējusiPirmais brīnums — sarkanrīklītes atdzimšana pēc tam, kad skolnieks Mango nogalināja sava skolotāja Svētā Serfa iemīļoto putnu. Otrais brīnums ir saistīts ar ozolu, kas attēlots uz ģerboņa. Brīnums esot noticis Kalrosas baznīcā, kur tika pazaudēta uguns, bet Svētais Mango to ir atguvis, aizdedzinot lazdas zariņu. Trešais brīnums ir zvans, kuru pēc leģendas svētajam ir uzdāvinājis Romas pāvests. Visbeidzot ceturtais brīnums ir saistīts ar teiku par karalieni Langeoreti. Kad viņas vīrs karalis Riderahs esot uzzinājis, ka sieva ir neuzticīga un uzdāvinājusi bruņiniekam zelta gredzenu, viņš esot to nozadzis un iesviedis Klaidas upes ūdeņos. Pēc tam viņš pavēlējis Langoretei atnest šo gredzenu. Svētais Mango, uzzinājis par šo karaļa lēmumu, esot devis norādes, kā atgūt zelta gredzenu. Līdz ar to upē noķerts lasis, kura mutē atradies šis gredzens, un sieva esot atguvusi savu godu.Ģerboņa simbolus bieži vien vai nu kopā vai atsevišķi var redzēt Glāzgovas ielās. Tie ir kā dekorējumi gan uz ēkām, gan uz pieminekļiem, tiltiem, strūklakām, gan pat uz laternu stabiem. Šie simboli redzami arī uz Glāzgovas universitātes ģerboņa.Pilsētas devīze ir "Lai Glāzgova zeļ un plaukst" ("Let Glasgow Flourish"), kas ir atrodama arī uz ģerboņa. Tā ir frāze no vārdiem, kurus esot teicis Svētais Mango: "Lord, Let Glasgow flourish by the preaching of the word and the praising of thy name".
Laikā, kad romieši bija iekarojuši Britāniju, apmetne, kur mūsdienās atrodas Glāzgova, saucās Cathures. Uzskata, ka nosaukums "Glāzgova" ir cēlies no diviem britu vārdiem: "glas" — 'zaļš' un "cau" — 'ieplaka'. Dažādos vēsturiskos avotos pilsētai ir bijuši atšķirīgi nosaukumi: pašos vecākajos avotos tā dēvēta par "Glaschu", ap 1180. gadu rakstītajos avotos — "Glesgu", pēc tam kā "Glasgeu" (1297. gada dokumentos), kā arī "Glaschow" (1419. gada hartā). Vismazāk ticamā, bet vispopulārā versija, ka nosaukumu pilsētai ir devis pats Svētais Mango, nosaucot to par "Glesgu". Vēl viena versija, ka šeit agrāk bijusi apmetne, kuru dēvēta par "Deschu", bet viduslaikos pārrakstīšanas kļūdu dēļ nosaukums mainījās uz "Glaschu".
12. gadsimta beigās Glāzgova kļuva par nozīmīgu reliģiskā reģiona centru, kā arī tajā jau dzīvoja 1500 iedzīvotāji. 1136. gadā karalis Dāvids I iesvētīja katedrāli, kura tika uzcelta vietā, kur Svētais Mango bija uzcēlis klosteri. To vēlāk skāra ugunsgrēks, tādēļ 1197. gadā tā tika uzcelta vēlreiz un no jauna iesvētīta, pēc diviem gadsimtiem tā tika rekonstruēta. Laika posmā no 1175. līdz 1178. gadam Skotijas karalis Viljems I piešķīra pilsētai pašpārvaldes tiesības. Aptuveni no 1190. gada pilsētā notiek ikgadējs vasaras gadatirgus, kurā satiekas tirgotāji un amatnieki. Tas sekmēja pilsētas turpmāko attīstību. Šī tradīcija, kad jūlija beigās notiek gadatirgus, ir saglabājusies līdz pat mūsdienām. 1451. gadā ar pāvesta Nikolaja V bullu tika dibināta Glāzgovas universitāte, kas pilsētai deva ne tikai reliģiskā, bet arī izglītības centra statusu. 1492. gadā Glāzgova saņēma arhibīskapijas tiesības. Neskatoties uz to viduslaikos pilsētas Skotijas austrumos attīstījās daudz straujāk, jo tām bija izdevīgāks ģeogrāfiskais stāvoklis tirdzniecībai attiecībā pret Eiropas valstīm. Glāzgovā tirdzniecības sakari galvenokārt bija tikai ar tuvējām pilsētām un salām.
1560. gadā ar Skotijas parlamenta lēmumu valsts atteicās no katolicisma un pieņēma protestantismu, precīzāk prezbiteriāņu atzaru. Visumā protestantu reformācijas kustībai Glāzgovā bija liela ietekme, kur bija spēcīga baznīcas vara. Tas sekmēja tās atlaišanu. 1611. gadā karalis Džeimss I Stjuarts piešķīra Glazgovai karaliskās pilsētas statusu, kas nozīmēja ka tā ir nonākusi tiešā karaļa pakļautībā. 1638. gada novembrī — drīz vien pēc Nacionālā kovenanta pieņemšanas — Glāzgovas katedrāle tika pārveidota par Skotijas baznīcas ģenerālo asambleju, kas iestājās pret karaļa Čarlza I politiku par prezbiteriāņu dievkalpojumu likumu izmaiņām. Rezultātā Skotijā izcēlās bruņoti konflikti — sākumā t.s. bīskapu kari, bet pēc tam, no 1644. līdz 1647. gadam, pilsoņu karš starp kovenantiem un rojālistiem. Par laimi šie konflikti praktiski neskāra Glāzgovas centru, jo tajos laikos tai bija nenozīmīgs politiskais statuss. 1650. gadā, drīz vien pēc skotu sakāves Danbāras kaujā, Glāzgovā apmetās Olivers Kromvels.
Līdz pat 17. gadsimtam Glāzgova bija neliela mazpilsēta. Atrašanās upes krastā, kura bija pārāk sekla, nesekmēja tirdzniecības attīstību. 1557. gadā no Glāzgovas iegūtie nodokļi bija ļoti mazi. Tā deva tikai 2% no visiem nodokļiem, kurus iekasēja no Skotijas pilsētām (Edinburga viena pati deva 25%). Pilsētas iedzīvotāji nodarbojās ar atšķirīgām lietām; viņi galvenokārt nodarbojās ar aušanu, ādas miecēšanu, mēbeļu ražošanu un citām lietām. Saimnieciskā attīstība sākās pēc Skotijas un Anglijas apvienošanas 1603. gadā, kad par karali kļuva Džeimss I. Pilsētas straujo attīstību neizjauca pat mēra epidēmija 1647. gadā, kā arī ugunsgrēki 1652. un 1677. gadā (pirmā ugunsgrēka laikā izdega gandrīz trešdaļa no pilsētas). 17. gadsimta vidū pēc tirdzniecības apjoma valstī Glāzgova apsteidza Pērtu, bet 1670. gadā arī Aberdīnu un Dandī, piekāpjoties tikai Skotijas galvaspilsētai Edinburgai.
Pilsētas saimniecisko izaugsmi sekmēja vairāki faktori. Ārējā tirdzniecība sāka attīstīties pēc tam, kad 1668. gadā Ņūarkas laukos (mūsdienās Portglāzgovā), kur upe bija plašāka, pēc pilsētas domes iniciatīvas tika izbūvēta osta, lai apmierinātu Glāzgovas tirgotāju vajadzības. No 1674. gada, kad ostā ieradās pirmais kuģis ar tabakas kravu, tika uzsākta tirdzniecība ar Ameriku. Savukārt uz Apvienotās Karalistes kolonijām devās kuģi ar oglēm, audumiem un citām precēm. Tajā pašā laikā uzsākās rūpniecības izaugsme. 1667. gadā atvērās ziepju darbnīca un cukura pārstrādes rūpnīca; no 1680. līdz 1730. gadam tika sakārtota papīra, stikla un ķieģeļu ražošanas; 1711. gadā Grīnokā sāka funkcionēt pirmā kuģu būvētava, kas apkalpoja Glāzgovu un citas tuvākās pilsētas; 1736. gadā tika atvērtas fabrikas, kurās presēja tabaku, kā arī austuves un metalurģijas uzņēmumi; 1740. gadā radās pirmās krāsošanas darbnīcas.
Šajā laikā mainījās arī pilsētas veidols. Pēc postošajiem ugunsgrēkiem pilsētas vara aizliedza izmantot koku kā celtniecības materiālu, tādēļ ēkas tika būvētas no akmens un pēc vienota parauga. 1636. gadā tika uzbūvēta municipalitātes ēka, bet 1649. un 1661. gadā pie Glāzgovas universitātes attiecīgi tika atvērta Hatčesona slimnīca un bibliotēka. Pirmo pilsētas avīzi — "Glasgow Courant" — sāka iespiest no 1715. gada. Daniels Defo, kas 1723. gadā apmeklēja Glāzgovu, ir atstājis pilsētas aprakstu savā grāmatā "Ceļojums pa visu Lielbritānijas salu":
Bez jebkādām šaubām Glāzgova ir brīnišķīga pilsēta. Galvenās ielās ir labas un plašas, un apbūvētas labāk nekā jebkur citur. Visas ēkas ir no akmens un saskan gan pēc to augstuma, gan arī pēc to fasādēm. Apakšstāvi parasti atbalsta ēkas ar kvadrātiskām doriskām kolonnām, kas dod tām ne tikai izturību, bet arī skaistumu. Velves starp tiem ved uz tirgotavām. Vienvārdsakot, tā ir Britānijas pilsēta, kura ir tīra, skaista un visvairāk apmierināta, protams, izņemot Londonu.
Līdz 18. gadsimta beigām pilsētas plaukstošākās nozares bija metalurģija, tabakas imports (līdz pat 47 miljoniem mārciņu gadā) un tekstilrūpniecība (Glāzgova bija slavena ar savu plāno batistu). No 1755. gada gandrīz pusgadsimta laikā iedzīvotāju skaits pilsētā divkāršojās. Ap 1801. gadu tajā dzīvoja 77 tūkstoši cilvēku. No mazpilsētas Glāzgova bija kļuvusi par rūpniecības reģiona centru, bet 19. gadsimta sākumā arī par pašu ātrāk augošo pilsētu Apvienotajā Karalistē.
19. gadsimta sākumā iedzīvotāju skaits pilsētā turpināja strauji palielināties. Lielākoties tie bija emigranti no Īrijas un valsts ziemeļu rajoniem. Gandrīz trešdaļa no tiem apmetās Glāzgovas apkārtnes laukos un strādāja tekstilrūpniecības nozarē. Pārējie, kas dzīvoja piepilsētās, bija melnstrādnieki un nodarbināti citās rūpniecības nozarēs vai zemnieku saimniecībās. Straujais emigrantu pieplūdums izraisīja pārapdzīvotību un antisanitārus apstākļus pilsētas nabadzīgajos kvartālos, tādēļ bieži izcēlās bakas, tīfa vai holēras epidēmijas. Pirmie mēģinājumi uzveikt epidēmijas tika uzsākti 1840. gados, kad pēc pilsētas domes iniciatīvas tika uzsākta ielu attīrīšana no atkritumiem un citiem infekciju izraisīšanas cēloņiem. 1859. gadā tika izveidota ūdens apgādes sistēma, kas piegādāja pilsētai ūdeni no Katrīnes ezera, bet tā netika tīrīta, kas vēl vairāk pasliktināja situāciju; 1866. gadā dzīves apstākļi Glāzgovā tika atzīti par sliktākajiem Eiropā.
Industrializācija vēl bez saimnieciskā uzplaukuma izraisīja arī sabiedrības noslāņošanos, it īpaši nabadzīgo un bezdarbnieku vidū. Strādnieki fabrikās un rūpnīcās strādāja 14 stundas diennaktī un bērnu darba ekspluatācija bija ierasta parādība. Rezultātā izveidojās daudzas darba kustības. 1812. gadā Glāzgovā notika streiks, kurš ir vislielākais līdz pat šim brīdim, — audēji uz trijiem mēnešiem pārtrauca darbu, pieprasot darba algas paaugstinājumu. Līdz streika izbeigšanas brīdim tika arestēti lielākā daļa no organizatoriem un Skotijā tika aizliegts veidot arodbiedrības (aizliegums eksistēja līdz 1824. gadam). Pēc Napoleona radīta kara beigām, 1815. gadā, stāvoklis pilsētā vēl vairāk pasliktinājās. Preču imports, kuru Lielbritānija piegādāja armijas un sabiedroto vajadzībām, strauji saruka, tādēļ daudzi strādnieki zaudēja darbu.
1820. gadā Glāzgovā tika veidota Komiteja ar pagaidu valdību, pēc kuras iniciatīvas 1. aprīlī pilsētas ielās tika salīmētas skrejlapas ar aicinājumu sākt kopīgu streiku. Skotijas centrālā reģiona strādnieki atbalstīja šo aicinājumu un daudzās pilsētās sākās mītiņi. Dumpis no jauna tika nežēlīgi apspiests un tā aktīvistus sodīja ar nāvi, tomēr aģitācijas pamudināja parlamentu 1832. gadā pieņemt aktu par vēlēšanu sistēmas reformu (pateicoties tam Skotijas elektorāts tika palielināts 14 reizes) un apakšpalātā piešķīra vietas pilsētām, kuras bija izaugušas industrializācijas laikā. Tādējādi Glāzgovu parlamentā pirmo reizi pārstāvēja divi locekļi. Nosacījumi pilsētas strādājošajiem uzņēmumiem tomēr palika nemainīgi, un darba kustība vēl ne reizi vien atgādināja par sevi. 1837. gadā fabriku īpašnieki mēģināja samazināt algas, bet uz to kokvilnas vērpēji atbildēja ar streiku. 1848. gadā aizsākās masveida bezdarbnieku demonstrācijas zem čartistu lozungiem.
Visi šie notikumi kontrastēja ar nepārtrauktu pilsētas izaugsmi un saimniecisko augšupeju. 19. gadsimta vidū Glāzgova tika uzskatīta par otro svarīgāko Britu impērijas pilsētu (uzreiz aiz Londonas). Līderpozīcijās tāpat kā agrāk atradās smagā rūpniecība un tekstilrūpniecība. Strauji attīstījās arī kuģu būvniecība (ap 1864. gadu Klaidas upes krastos darbojās vairāk nekā 20 kuģu būvētavas). Dzelzceļa tīkla attīstība, konkrēti, Glāzgovas-Edinburgas līnijas atklāšana, ļāva pilsētai kļūt par galveno lokomotīvju piegādātāju valstī. Bija arī krīzes, piemēram, 1860. gadā ASV pilsoņu kara dēļ samazinājās kokvilnas eksports un tūkstošiem strādnieku palika bez darba. Pēc tam sekoja saimnieciskais sprādziens (tas skāra arī strādnieku šķiru — tika paaugstinātas darba samaksas un uzlaboti darba apstākļi), bet 1878. gadā pēc Glāzgovas bankas kraha notika strauja saimniecības grimšana, kas visvairāk skāra kuģu būvniecību.19. gadsimtā bija raksturīga arī aktīva celtniecība pilsētas robežās. Dominēja neoklasicisms, tāpat kā pārējā to laiku Eiropā, bet arī parādījās citi stili no baroka līdz pat neogotikai.
Straujais iedzīvotāju skaita pieaugums 20. gadsimta sākumā ir saistīts ar piepilsētu pievienošanu Glāzgovai (pievienoja Govanu, Partiku un citas). 1920. gadā Glāzgova, kurā dzīvoja vairāk nekā miljons cilvēku,, piekāpjoties tikai Londonai, bija visblīvāk apdzīvotākā pilsēta Apvienotajā Karalistē. 1914. gada jūlijā karalis Džordžs V, apmeklējot valsts rūpnieciskos centrus, pabija arī Glāzgovā un apmeklējuma laikā Govanas kuģu būvētavā apskatīja līnijkuģa "HMS Valiant" būvniecību. Pēc mēneša Apvienotā Karaliste iesaistījās Pirmajā Pasaules karā. Lai gan pilsētā valdīja noskaņojums, kas bija pret karu, (1914. gada 9. augustā Glāzgovgrīnas parkā notika pret karu vērsta demonstrācija, kurā piedalījās aptuveni 5000 demonstrantu), vairāk nekā 200 000 Glāzgovas vīriešu devās uz kara fronti, bet pilsēta tika pārvērsta par munīcijas un citas kara produkcijas galveno piegādātāju britu armijas vajadzībām.
Pēc kara beigām no jauna tika izveidota strādnieku kustība, kura ieguva nosaukumu "Sarkanā Klaidsaida". 1919. gada 31. janvārī vairāk nekā 60 000 strādnieki, kuri bija nodarbināti kuģbūvniecībā, izziņoja streiku un devās uz mītiņiem, pieprasot saīsināt darba dienas garumu. Policija mēģināja izkliedēt demonstrantus, bet sastapās ar aktīvu pretestību. Šīs dienas notikumi tautā ieguva nosaukumu "Džordžskvēra kauja" vai "Asiņainā piektdiena". Nemieri beidzās tikai 10. februārī, kad protestējošajiem tika apsolīts neliels darba dienas saīsinājums. Līdz ar to Glāzgovā pirmo reizi tika izveidots akts par dumpjiem un par to, ka policija var vērsties pret demonstrantiem, izmantojot ieročus..
1920. gadu beigas iezīmējās ar strauju saimniecības kritumu. Lai gan kuģu būvniecība strauji samazinājās, Glāzgova saglabāja līderpozīcijas pasaulē lokomotīvju ražošanā. Nopietnas problēmas skāra arī sabiedrību. 1933. gadā, kad Lielā depresija sasniedza savu kulmināciju, Glāzgovā aptuveni 30% strādnieku zaudēja darbu. Mājokļu deficīta dēļ nabadzīgajos kvartālos, kur galvenokārt dzīvoja emigranti, tie bija pārpildīti. Šada situācija pamudināja Glāzgovas domi izveidot programmu par papildus pilsētas apbūvi, kā rezultātā no 1926. līdz 1938. gadam tās teritorija palielinājās divas reizes.Situācija uz labo pusi izmainījās 1930. gadu beigās, kad Glāzgova notika Britu impērijas izstāde. To 1938. gadā atklāja karalis Džordžs V un karaliene Elizabete. Nākamā pusgada laikā to apmeklēja 12 miljoni cilvēku. Izmainījās arī pilsētnieku attieksme pret dzīvi — notika masveida aizraušanās ar kino, kā rezultātā 1939. gadā Glāzgovā funkcionēja 114 kinoteātri. Otrā Pasaules kara laika atkal Glāzgovas uzņēmumi ražoja preces armijas vajadzībām un piegādāja tās uz fronti. Pati pilsēta karā praktiski necieta. To minimāli skāra daži aviācijas uzlidojumi. 1950. gadu vidū pilsētas dome izdeva likumu, kurš tika pieņemts parlamenta spiediena rezultātā, un tā rezultātā tika izstrādāta programma par graustu nojaukšanu — kopumā tika nojauktas aptuveni 32 000 ēkas, kas bija atzītas par dzīvošanai nederīgām. Pilsētā masveidā ieceļoja cilvēki no apkārtnes, kas lika izveidot arī labāku pilsētas transporta sistēmu.
Tomēr Glāzgova pārdzīvoja krīzi. No 20. gadsimta vidus iedzīvotāju skaits pilsētā stabilizējās un nākamā pusgadsimta laikā tas pat samazinājās uz pusi, jo pilsētā uz trim desmitgadēm iestājās tāds kā pagrimums. Tikai 1980. gados notika Glāzgovas atdzimšana, kas savu spēku sasniedza 1990. gados. Pilsētas valdība uzsāka aktīvus centienus dzīves līmeņa uzlabošanā, saimnieciskā attīstībā un kultūras līmeņa paaugstināšanā. Programmas, kas šajā saistībā tika uzsāktas, vainagojās ar panākumiem. Glāzgova 1990. gadā ieguva Eiropas kultūras galvaspilsētas statusu. Tas pirmo reizi tika piešķirts pilsētai, kura nebija kādas valsts galvaspilsēta. 1999. gadā tā kļuva par Britu arhitektūras un dizaina pilsētu, bet 2003. gadā par Eiropas sporta galvaspilsētu. Glāzgovā tika atvērti jauni muzeji un koncertu laukumi; izveidojās tradīcijas veidot ikgadējus festivālus. Citi nozīmīgākie notikumi ir šādi: 1983. gadā atklāja Barela krājumu galeriju; 1985. gadā tika atvērts Skotijas izstāžu un konferenču centrs (SECC); 1990. gadā — Karaliskā koncertzāle; 1994. gadā izveidoja Celtic Connections festivālu; 1996. gadā aizsākās festivāls "West End" un atklāta Mūsdienīgās mākslas galerija (GoMA); 2001. gadā atvērts Glāzgovas zinātniskais centrs.
Pozitīvas pārmaiņas skāra arī pilsētas saimniecību — strauji attīstījās pakalpojumu joma, samazinājās bezdarba līmenis, bet kopējais devums valsts iekšzemes produktā bija trešais lielākais aiz Londonas un Edinburgas. Pašlaik Glāzgova skaitās viena no Skotijas pilsētām, kura ir visplaukstošākā un kurā notiek dinamiska saimnieciskā attīstība.
Glāzgova atrodas Apvienotās Karalistes ziemeļrietumos, Vidusskotijas zemienes centrālajā daļā starp Grempjanu kalniem un Dienvidskotijas augstieni 32 kilometrus no Klaidas upes ietekas okeānā. Augstums virs jūras līmeņa svārstās no 70 līdz 200 metriem. Augāju pilsētā veido mākslīgie apstādījumi, alejas un parki (parku skaits sniedzas līdz 70). Tās piekrastes un mērenās joslas floru galvenokārt veido priedes un lapegles.
Pilsētas klimats ir mērens ar diezgan spēcīgiem nokrišņiem. Laikapstākļus Glāzgova ietekmē siltās gaisa masas, kas nāk no Atlantijas okeāna, kur noslēdzas Golfa straume. Tādēļ gaisa temperatūras ir daudz augstākas ziemā un zemākas vasarā nekā citām pilsētām (nepārsniedz 20 °C), kuras atrodas uz tāda paša ģeogrāfiskā platuma, piemēram, Maskavā. Glāzgovai ir raksturīgs rietumu vējš un lielāks mākoņu daudzums nekā citām Skotijas pilsētām. Zemākā reģistrētā temperatūra ir -15 °C, kas fiksēta 1936. gada 15. februārī, bet augstākā temperatūra ir 45 °C, kas konstatēta 1900. gada 31. jūlijā.
Glāzgova sastāv no 21 administratīvā rajona. Pilsētas domē tiek no katra rajona ievēlēti no trim līdz četriem pārstāvjiem.
Pēc 2001. gadā veiktās tautas skaitīšanas Glāzgovā 47,07 % ir vīrieši, bet atlikušie 52,93 % ir sievietes. Salīdzinot ar pārējo Skotiju, Glāzgovā procentuāli ir lielāks to cilvēku skaits, kuri ir sasnieguši pilngadību un nav precējušies. Tie ir aptuveni 40,98 %. Savukārt 0,94 % iedzīvotāji labi pārvalda skotu gēlu valodu.
Kaut arī saskaņā ar tautas skaitīšanu pilsētā nospiedošais vairākums — 89,62 % — ir skoti, Glāzgovu var uzskatīt par daudznacionālu Skotijas pilsētu. Pilsētā ir skaitliski vislielākais krāsaino cilvēku skaits valstī. Vēl viena īpatnība ir lielais pakistāņu skaits (2,7 % jeb vairāk par 15 tūkstošiem), kas ir puse no visiem Skotijā dzīvojošajiem pakistāņiem. Bez tam Glāzgovā dzīvo 4,11 % angļi, 1,59 % īri, 1,07 % ieceļotāji no Eiropas kontinentālās daļas, 0,72 % indieši (ceturtā daļa no visiem Skotijā dzīvojošajiem), 0,67 % ķīnieši, 0,31 % melnādainie, 0,17 % velsieši, 0,04 % iebraucēji no Bangladešas, kā arī citu tautu pārstāvji skaitliski mazākās grupās.
Saskaņā ar aptauju, kas tika veikta tautas skaitīšanas laikā, Glāzgovā reliģiskā piederība ir šāda — divas trešdaļas no iedzīvotājiem sevi uzskata par kristiešiem, turklāt 31,5 % no visiem iedzīvotājiem ir Skotijas baznīcas piekritēji, bet 29,2 % ir katoļi. Nedaudz mazāk, gandrīz ceturtā daļa (22,7 %), sevi uzskata par ateistiem. Pārējo konfesiju pārstāvji ir salīdzinoši maz, tas ir, 3,1 % sevi uzskata par musulmaņiem, 0,4 % — sikhi, 0,2% — budisti, 0,2 % jūdi un 0,2 % hinduisma piekritēji. 7,8 % iedzīvotāji nespēja sniegt viennozīmīgu atbildi, kurai konfesijai tie ir piederīgi.Pilsētā ir četras kristiešu katedrāles (Svētā Mungo, Svētā Andreja, Jaunavas Marijas un Svētā Luki katedrāles), 13 mošejas (tai skaitā arī lielākā Skotijā) un 7 sinagogas. Ir arī hinduisma dievnams, bet 2007. gadā tika uzcelts arī sikhisma pielūdzējiem paredzēts dievnams..
Glāzgovas un apkārtējo pilsētu iedzīvotāju vidū ir izplatīts uz angloskotijas valodas balstīts dialekts, tā sauktais, Glasgow Patter. Tās galvenās atšķirības ir vietējo vārdu pārpilnība, kā arī aizvietošana vai dažu zilbju un skaņu "aprīšana". Piemēram, burtu savienojums th vārda sākumā bieži vien ir vienkārši /h/, t burts tiek aizstāts ar /r/, divskanis /ʌu/ pirms /k/ tiek aizstāts ar /o/ un tā tālāk.
Pilsētas pārvalde atrodas Glāzgovas Municipālās padomes pārziņā. Pēc vēlēšanām, kuras notika 2007. gada maijā, padomē strādā 79 ievēlētie cilvēki. Tajā ievēlēja 45 leiboristus, 22 Skotijas nacionālās partijas pārstāvjus, 5 Skotijas zaļās partijas locekļus, 5 liberāldemokrātus, 1 konsevatoru un 1 partijas "Solidaritāte" pārstāvi. Padomes priekšsēdētāja amatā tika iecelts Stīvens Persels, bet par Glāzgovas lordu-mēru iecēla Bobu Vinteru. Padomes sēdes norisinās Pilsētas palātas ēkā, kura atrodas pilsētas centrā, Džordžskvērā.Skotijas parlamentā ir 17 parlamenta locekļi no Glāzgovas (23 % no visiem), bet Apvienotās Karalistes parlamentā — 9 parlamenta locekļi, kuri ir ievēlēti pēc vēlēšanu sistēmas, kurā uzvar kandidāts, kas ieguvis visvairāk balsu. Politiski Glāzgovas vēlētāji tradicionāli ir kreisi noskaņoti.
Pārdzīvojot 20. gadsimtā straujo saimniecisko pagrimumu, pilsēta pakāpeniski ir atgriezusies tās bijušajās pozīcijās. Mūsdienās Glāzgova, tāpat kā Edinburga, no jauna ir reģiona saimniecības centrs (abas pilsētas kopā dod 67 % no Skotijas iekšzemes koprodukta). Darbavietu daudzums no 309 tūkstošiem 1993. gadā ir palielinājies līdz 419 tūkstošiem 2006. gadā, kas ir augstākais pēdējo 25 gadu laikā. Pilsētas saimnieciskās augšanas temps katru gadu vidēji ir 4,4 %, kas ir otrais lielākais rādītājs Apvienotajā Karalistē (aiz Londonas) — tikai 2005. gada laikā tika izveidotas vairāk nekā 17 tūkstoši jaunu darba vietu, bet privātie Kapitālieguldījumi Glāzgovas saimniecībā 2006. gadā sasniedza 4,2 miljardus sterliņu mārciņas. Turklāt ir arī notikusi strauja bezdarba līmeņa samazināšanās (9 gadu laikā par 45 %). Pilsētas IKP 2006. gadā bija 12,8 miljardi sterliņu marciņas, kas nozīmē, ka uz vienu iedzīvotāju tas ir £21 905 (11. augstākais ienākums uz vienu cilvēku visā Eiropā).Pēdējos divdesmit gados Glāzgovā ir notikusi nozīmīga saimniecības diversifikācija: tradicionālās rūpniecības nozares (kuģubūve un smagā mašīnbūve), no kā agrāk bija atkarīga pilsētas saimniecība, ir piekāpusies pakalpojumu jomai (tajā ir iekļauts finansiālais sektors, bioloģisko zinātņu attīstība, komunikācijas, veselības aprūpe, mazumtirdzniecība un citi). Savulaik Glāzgovā ir uzbūvēti slavenie okeāna tvaikoņi Queen Mary, Queen Elizabeth un QE2, kā arī karalienes jahta HM Yacht Britannia. Nozīmīgu devumu pilsētas saimniecībai dod arī tūrisms. Tā ir tūristu trešā apmeklētākā pilsēta Apvienotajā Karalistē (aiz Londonas un Edinburgas) un to ik gadu vidēji apmeklē 4 miljoni tūristu.
Viduslaiku arhitektūra Glāzgovā praktiski nav saglabājusies, izņemot Svētā Mango katedrāli. No daudzajām baznīcām, kas kādreiz bija pilsētas apkārtnē, ir saglabājusies tikai 15. gadsimtā celtā Provandas baznīca. Toties, atšķirībā no Edinburgas, Glāzgovā ir saglabājušās daudzas mazākas ēkas, kuras celtas 19. gadsimtā. Vēl ievērības cienīgs ir Troņa teātra pulksteņtornis, kurš saglabājies no 1529. gada, kā arī Tolbuta tornis un Tirdzniecības māja, kuru no 1791. līdz 1794. gadam uzbūvēja arhitekts Roberts Adamss.
Arhitektoniskais pilsētas mantojums galvenokārt ir attiecināms uz 19. un 20. gadsimta sākumu, kad Glāzgova ieguva otrās Impērijas pilsētas statusu. Ēkas šajā periodā ir būvētas dažādos stilos. Piemēram, Venēcijas stila spilgti piemēri ir Glāzgovas pilsētas palāta (celta 1888. gadā), bijušās Gardnerova noliktavas (1856. gadā), paklāju fabrika Templtonā (1892. gadā) un Ca D'Oro ēka (1872. gadā), kurus projektējis arhitekts Hanimens, ietekmējoties no līdzīgām celtnēm, kas atrodas Venēcijā. Neoklasicisma stilā ir uzbūvēta Kaledonijas baznīca (1857. gadā) un Mūsdienīgās mākslas galerija (ēka, kas savulaik piederējusi tabakas magnātam Viljamam Kanningemam, uzbūvēta 1778. gadā, bet 19. gadsimta sākumā ievērojami rekonstruēta). Savukārt neogotikas stila klātbūtne ir manāma Jaunavas Marijas (1873. gadā), Svētā Andreja (1817. gadā) un Svētā Luki (1877. gadā) katedrāļu izskatos. Glāzgovā ir arī daudzi lieliski Viktorijas laika arhitektūras un jūgendstila apbūves paraugi.
Pie nozīmīgiem mūsdienīgiem arhitektoniskiem projektiem Glazgovā noteikti vajag pieminēt Karalisko koncertzāles ēku (1990. gadā), Glāzgovas zinātņu centra ēku (2001. gadā), Skotijas izstāžu un konferenču centru (no 1983. līdz 2007. gadam) un tirdzniecības centrus Buchanan Galleries (1999. gadā), kā arī St Enoch Centre (1989. gadā).
Nozīmīgākie arhitekti, kas ir ietekmējuši pilsētas ārējo izskatu, ir Aleksandrs Tomsons, Čārlzs Renijs Makintošs, Džordžs Gilberts Skots un Normans Fosters. Tomsons projektēja ēkas neoklasicisma stilā, tādēļ ieguva iesauku "Grieķis"; Čarlzs Makintošs bija viens no modernā stila pamatlicējiem Skotijā. Viņš izveidoja projektus Mākslas skolai (1899. gadā), Kvinskrosas baznīcai (1899. gadā), Mākslas mīļotāju ēkai (1901. gadā) un daudzām citām ēkām. Džordžs Skots ir Jaunavas Marijas katedrāles (1893. gadā) veidotājs, bet Normans Fosters bija Clyde Auditorium (pazīstams arī ar nosaukumu "Bruņnesis", 1997. gadā) koncertzāles projekta autors Skotijas izstāžu un konferenču centrā.
Papildus krāsainību pilsētai sniedz tās aptuveni divdesmit daudzveidīgie (iekārtie, vanšu, arkveida un citu veidu) tilti, kas iet pāri Klaidas upei, kura sadala Glāzgovu divās daļās. To skaitā ir gājēju, gan automašīnu, gan dzelzceļa tilti. Vecākie no tiem ir Sautportlendstrītas tilts, Svētā Andreja tilts un Viktorijas tilts, kuri uzbūvēti 19. gadsimta vidū. Viens no iespaidīgākajiem tiltiem ir Clyde Arc tilts, kurš uzbūvēts 2006. gadā un vietējie iedzīvotāji iesaukuši par "Slīpo tiltu" ("Squinty Bridge").
Pilsētas kultūras dzīve ir diezgan daudzveidīga. 1990. gadā Glāzgova bija Eiropas kultūras galvaspilsēta. Glāzgovā atrodas vairākas organizācijas, kas ir saistītas ar mākslu, piemēram, Skotijas opera, Skotijas balets, Skotijas nacionālais teātris, Karaliskais Skotijas nacionālais orķestris, BBC Skotijas simfoniskais orķestris un Skotijas nacionālais jaunatnes teātris un citi. 1999. gadā tika iedibināta tradīcija apbalvot labāko Glāzgovas dzejnieku, kopš 2005. gada tā ir Liza Lokheda.
Glāzgovas teātros tiek pasniegta dažāda žanra māksla. Glāzgovas Karaliskā teātra repertuārā ir iekļauti gan klasisko lugu iestudējumi, gan operetes, gan baleta izrādes. Uz teātra-varietē skatuves "Paviljons", kuru 1904. gadā dibināja Sāra Bernāra, tiek uzvesti mūzikli un citi priekšnesumi. Bez tam tas ir vienīgais privātais teātris Skotijā. 20. gadsimta sākumā tika dibināts arī Kingsa teātris, kurš specializējās vestendas mūziklu iestudēšanā un turpināja Brodvejas teātra tradīcijas. Citas ievērojamas vietas Glāzgovā ir Troņa teātris, Sitizensa teātris un vairāki citi nelieli teātri, kas vairāk specializējas mūsdienīgā un eksperimentālā dramatiskajā mākslā.
Īpaši nozīmīga glezniecības un mākslas priekšmetu kolekcija atrodas Kelvingrouvas galerijā, kas ir visapmeklētākais Skotijas muzejs. Tajā ir izstādīti Rembranta, Rubensa, Ticiāna, Degā, van Goga, Monē, Pikaso, Dalī un citu mākslinieku darbi. Tajā atrodas ne mazāk slavenā Barela darbu krājums. 1944. gadā uzņēmējs un filantrops Viljams Barels uzdāvināja pilsētai aptuveni 9 tūkstošus eksponātus, kuri ilustrēja dažādu valstu un laikmetu mākslu — tie bija no Senās Ķīnas, Ēģiptes, Grieķijas, Romas, kā arī impresionistu meistardarbi (tai skaitā Degā un Sezāna darbi), skulptūras, viduslaiku un islāma mākslas priekšmeti, ieroču un bruņu kolekcija, gobelēni un vitrāžas. Citi Glāzgovas muzeji un galerijas ir šādi: Mūsdienīgās mākslas galerija, Hantera mākslas galerija, Maklelana galerija, Tautas pils, Poloka muiža, Svētā Mango reliģiskās dzīves un mākslas muzejs, Skotijas futbola muzejs un citi.
Glāzgova ir viena no mūzikālākajām pilsētām Apvienotajā Karalistē. Starp lielākajām arēnām noteikti jāpiemin blakus Karaliskajai koncertzālei un Skotijas izstāžu un konferenču centram esošo britu otru nozīmīgāko rokarēnu "The Barrowlands", uz kuras skatuves ir uzstājušās daudzas populāras rokgrupas, piemēram, The Cure, The Smiths, Megadeth un Metallica. Ne mazāk ievērojamas grupas viesojas ar saviem koncertiem arī klubā "King Tut's Wah Wah Hut", kur 1993. gadā grupa Oasis parakstīja līgumu ar ierakstu kompāniju Creation Records. Tāpat kā citās lielpilsētās Glāzgovā ir arī daudz naktsklubi, kuros tiek spēlēta dažāda žanra mūzika. Īpaši populāri no tiem ir The Arches, Blanket, Campus, Cathouse, Cube, Garage, Tiger Tiger, The Tunnel un citi naktsklubi. Glāzgova ir tādu slavenu populārās mūzikas grupu dzimtene kā Belle & Sebastian, Glasvegas, Franz Ferdinand, The Fratellis, Mogwai, Primal Scream, Simple Minds, Texas, Travis, Camera Obscura.
Glāzgovā ir vairāk nekā 10 kinoteātri, kuru skaitā ir arī 2001. gadā atvērtais 18 zāļu "Cineworld". Šis kinoteātris ir iekļauts Ginesa rekordu grāmatā kā visaugstākais kinoteātris pasaulē.
Pilsētas festivālu norise ir viena no piesātinātākajām visā Skotijā. Atšķirībā no Edinburgas, kur festivāli notiek tikai augustā, Glāzgovā tie notiek visu cauru gadu. Nozīmīgākie festivāli ir šādi:
Celtic Connections — ķeltu mūzikas festivāls, kas notiek janvārī kopš 1994. gada;
Festivāls "West End" — notiek jūnijā kopš 1996. gada. Tas ir lielākais festivālu gada notikums, kurā ir iekļauti ielu teātru priekšnesumi, muzikāli un dejojoši pasākumi, karnevālu gājiens, parādes un citas lietas;
Glasgay — geju, lesbiešu, biseksuāļu, transseksuāļu mākslas festivāls, kas notiek novembrī kopš 1997. gada.
Pilsētā ir 37 publiskās bibliotēkas, tai skaitā lielākā uzziņu bibliotēka Eiropā — Mičela bibliotēka, kas dibināta 1877. gadā pēc tabakas magnāta Stīvena Mičela testamenta. Tās krājumā atrodas 1,3 miljoni grāmatas un 35 tūkstoši karšu, kā arī fotogrāfijas, mikrofilmas un avīžu arhīvs.
Glāzgovā atrodas liels skaits atšķirīgu masu plašsaziņas līdzekļu ofisu, kas darbojās gan pilsētas robežās, gan reģionāli. Tās teritorijā ir telekompāniju Scottish Television un BBC Scotland (BBC Skotijas apakšvienības), kā arī radiostacijas BBC Radio Scotland galvenās mītnes. Glāzgovā atrodas arī laikrakstu Daily Record, Evening Times, Sunday Mail un The Herald biroji. Ir arī citu lielāko britu avīžu apakšbiroji, piemēram, The Sun, Daily Mail, The Times un The Sunday Times biroji. Pastāv arī mazāku laikrakstu biroji, kuri izplata avīzes tikai pilsētas teritorijā. Ievērojamākās no tām ir The Digger, The Glaswegian, The Glasgow East News un citas.
Glāzgovā ir 184 pamatskolas un 29 vidusskolas, kā arī 34 skolas, kuros mācās bērni ar īpašām vajadzībām. Dažās skolās tiek mācīts arī skotu gēlu valodā. Augstākās mācību iestādes Glāzgovā ir šādas:
Glāzgovas Universitāte — dibināta 1451. gadā, kas nozīmē, ka tā ir otra vecākā universitāte Skotijā (aiz Sentendrūsas Universitātes). Deviņās universitātes fakultātēs studē vairāk nekā 23 tūkstoši studenti.
Stratklaidas Universitāte — dibināta 1796. gadā. Piecās tās fakultātēs mācās 25 tūkstoši studenti.
Glāzgovas Kaledonijas Universitāte — dibināta 1875. gadā kā koledža. Universitātes statusu ieguvusi 1993. gadā un tās trīs fakultātēs apgūst zinības 17 tūkstoši studenti.Bez universitātēm pilsētā atrodas vairākas koledžas un akadēmijas, piemēram, Skotijas karaliskā mūzikas un drāmas akadēmija, Glāzgovas mākslas skola, Glāzgovas jūras koledža, Glāzgovas komerdarbības koledža un citas. Glāzgovā ir lielākais studentu skaits Skotijā (168 tūkstoši), kā arī otrs lielākais Apvienotajā Karalistē (aiz Londonas).
Tāpat kā visā Apvienotajā Karalistē arī Glāzgovā vispopulārākais sporta veids ir futbols. Šeit atrodas vairāki futbola klubi. Ievērojamākie no tiem ir "Celtic", "Rangers", "Partick Thistle" un "Queen's Park". Pirmie divi klubi spēlē Skotijas augstākajā līgā jeb tā sauktajā Skotijas premjerlīgā. Amatieru līmenī spēlē vēl seši futbola klubi: "Clyde", "Third Lanark", "Cambuslang", "Port Glasgow Athletic", "Cowlairs" un "Clydesdale". Skotijas trīs lielākie futbola stadioni atrodas tieši Glāzgovā. Tie ir "Celtic Park", "Hampden Park" un "Ibrox Stadium", kuros attiecīgi ir 60832, 52670 un 51082 sēdvietu. Ievērības cienīgs ir arī fakts, ka Glāzgovā notika pirmā starptautiskā spēle pasaulē. Tā notika 1872. gada 30. novembrī un tajā Anglijas izlase nospēlēja neizšķirti 0:0 ar Skotijas futbola izlasi.
Pilsētu pārstāv arī profesionālā regbija komanda "Warriors", kura kopā ar Velsas, Īrijas un citām Skotijas regbija komandām spēlē Ķeltu līgā. 1997. gadā tika izveidota arī amatieru regbija komanda "Hawks". Vienīgā profesionālā basketbola komanda pilsētā ir "Scottish Rocks", kura spēlē Apvienotās Karalistes augstākajā līgā. Glāzgova ir arī pirmā Skotijas pilsēta, kurā tika sākts spēlēts amerikāņu futbols. 1984. gadā tika izveidota amerikāņu futbola komanda "Lions". Ir arī dažas komandas, kas spēlē šinti — Skotijas kalniešu tradicionālo spēli. Bez futbola stadioniem vēl Glāzgovā ir Kelvina arēna un stadions Skotstunā, kur 2003. gadā tika atvērta Nacionālā badmintona akadēmija. 2003. gadā Glāzgova ieguva arī nosaukumu — Eiropas sporta galvaspilsēta.
2007. gada 9. novembrī tika pieņemts lēmums par labu Glāzgovai sarīkot 2014. gadā Sadraudzības spēles (otrs kandidāts uz spēļu rīkošanu bija Abudža, Nigērijā). Skotija trešo reizi kļūs par Sadraudzības spēļu rīkotājvalsti. 1970. un 1986. gadā spēles notika Edinburgā. Pluss izvēlei par labu Glāzgovai bija jau uzbūvētie sporta objekti — stadions "Hampden Park", Starptautiskais ūdenssporta centrs Tolkrosā, Nacionālā sporta arēna un velodroms, kā arī sporta būves Kelvingrouvas parkā. Ir ieplānots uzbūvēt arī Skotijas nacionālo arēnu, kas būtu paredzēta ne tikai sportam, bet darbotos arī kā izstāžu un konferenču centrs (SECC). Izsludinātajā spēļu programmā ir iekļauti 17 sporta veidi: badmintons, bokss, cīņas sports, boulings, riteņbraukšana, peldēšana, ūdenspolo, daiļlēkšana, vingrošana, džudo, vieglatlētika, galda teniss, netbols (sievietēm), regbijs (vīriešiem), skvošs, šaušana, triatlons, svarcelšana un lauka hokejs.
Glāzgovā atrodas viens no lielākajiem Apvienotās Karalistes transporta mezgiem. Ar citām valsts nozīmes pilsētām to savieno šādi ceļi:
A8/M8 — galvenā maģistrāle, kas šķērso Skotiju no austrumiem līdz rietumiem; tā savieno Glāzgovu ar Edinburgu;
A82 — ved caur Dambārtonu uz Lomonda ezeru un tālāk uz Skotijas ziemeļrietumiem;
A77/M77 — ved uz Ēru caur Kilmārnoku.Neskatoties uz attīstīto ceļu tīklu Glāzgovā, lielākā daļa pilsētnieku dod priekšroku sabiedriskajam transportam. Salīdzinot ar pārējo Skotiju, kur sabiedrisko transportu vidēji izmanto 34% no iedzīvotājiem, Glāzgovā to izmanto 56% ģimeņu.
Par koordināciju un sabiedriskā transporta attīstību atbild organizācija Strathclyde Partnership for Transport (SPT).Pilsētā funkcionē aptuveni 40 autobusu kompānijas, turklāt aptuveni 70% no visiem pārvadājumiem veic kompānijas First Group autobusi. Līdz pat 20. gadsimta vidum Glāzgovā lielā daudzumā kursēja divstāvīgie tramvaji un trolejbusi, tomēr pilsētnieki deva priekšroku citiem pārvietošanās veidiem un tika pieņemts lēmums par to likvidēšanu. Tramvajs pēdējo reizi pa Glāzgovas ielām brauca 1962. gada 4. septembrī, bet trolejbuss — 1967. gada maijā.1990. gadu sākumā tika uzsākts projekts par vieglā vilciena palaišanu pilsētas ielās, bet tas nezināmu iemeslu dēļ no valdības puses tika noraidīts.Glāzgovas metro tika atvērts 1896. gadā. Tas bija trešais metro pasaulē pēc dibināšanas datuma. Tas iet caur pilsētu pa apli un tajā kopā ir piecpadsmit stacijas. 1970. gadu beigās tas tika pilnībā modernizēts. Pasažieru plūsma Glāzgovas metro ik gadu sasniedz mazliet vairāk nekā 13 miljonus. Tā neoficiālā iesauka ir The Clockwork Orange (Uzvelkamais apelsīns).
Dzelzceļa satiksme Glāzgova atrodas nacionālās transporta aģentūras Transport Scotland pārziņā. Galvenās dzelzceļa stacijas ir Glāzgovas centrālā un Kuinstrītas stacijas, no kurām attiecīgi vilcieni dodas dienvidu virzienā un ziemeļu, ziemeļaustrumu virzienos. Centrālā stacija ir pati rosīgākā Skotijas stacija, katru gadu vidēji pārvadājot 29 miljonus pasažierus. Kuinstrītas stacija spēcīgi atpaliek, katru gadu pārvadājot tikai 4 miljonus pasažierus.
Agrāk Glāzgovā darbojās prāmju pārceltuves, bet mūsdienās to praktiski ir izkonkurējuši tilti un tunelis, kas iet zem Klaidas upes. Ir saglabājusies tikai viena pārceltuve — Renfrew-Yoker ferry, viena no vecākajām visā Skotijā. Tā savieno Glāzgovu ar Renfrū (Renfrew), piepilsētu, kura atrodas upes otrā krastā. Pa Klaidu kursē arī upes tramvaji jeb ūdens taksometri (no 2001. gada, kad tie sāka kursēt, tos ir izmantojuši vairāk nekā 200 000 cilvēku), kā arī ekskursiju tvaikonis "Waverley". 2007. gada jūnijā tika uzsākta hidroplānu satiksme starp Glāzgovu un Ārgailas un Bjūtas reģionu.
Glāzgovas starptautiskā lidosta (GLA) atrodas 13 kilometrus uz rietumiem no pilsētas centra. Tā ir lielākā Skotijas lidosta, tai ir aptuveni 80 tieši reisi uz citām lidostām. Katru mēnesi tiek pārvadāti aptuveni viens miljons pasažieru un šis skaits vēl tikai augs, jo 2007. gada janvārī Skotijas parlaments pieņēma lēmumu izveidot dzelzceļu no Centrālās stacijas līdz lidostai. 2008. gadā tika uzsākta šīs dzelzceļa līnijas būvniecība, bet to atklāt paredzēts 2010. gadā. 2007. gada 30. jūnijā divi vīrieši Glāzgovas starptautiskajā lidostā veica terora aktu, iebraucot ar degošu automašīnu lidostas termināla durvīs. Šī incidenta rezultātā lidostas darbs tika paralizēts.
Prestvikas lidosta atrodas 45 km uz dienvidrietumiem no Prestvikas pilsētiņas. Šeit ir tikai 27 tiešie reisi uz citām pilsētām un tā ieņem trešo vietu Skotijā pēc aviopārvadājumu skaita.

Heila—Bopa komēta (C/1995 O1) bija ilglaicīgi redzama komēta, iespējams, ka tā ir 20. gadsimta visvairāk novērotā komēta, kā arī viena no spilgtākajām pēdējās desmitgadēs. Tā ar neapbruņotu aci bija redzama 18 mēnešus, kas ir kļuvis par rekordu. Iepriekšējais rekords piederēja 1811. gada Lielajai komētai, kuru salīdzinoši varēja redzēt divreiz mazāku laiku, tas ir, mazliet vairāk par deviņiem mēnešiem.Heila—Bopa komēta tika atklāta 1995. gada 23. jūlijā aptuveni 7,2 AU attālumā no Saules, kā arī tika paredzēts, ka tā būs pietiekami spilgta, lai būtu saredzama ar neapbruņotu aci. Lai gan komētas spožumu ir diezgan grūti paredzēt, tā 1997. gada 1. aprīlī, kad tā sasniedza perihēliju, pārsteidza daudzus, jo bija spožāka, nekā tika gaidīts. Tā tika nosaukta arī par "1997. gada Lielo komētu".
Daudziem cilvēkiem, kuri ilgu laiku nebija redzējuši komētas, Heila—Bopa komēta izraisīja arī trauksmes sajūtu. Plašu publicitāti ieguva baumas, ka aiz komētas ir paslēpies citplanētiešu kuģis. Šīs baumas izraisīja pat masu pašnāvību, kuru veica sektas "Heaven's Gate" sekotāji.
Komētu neatkarīgi viens no otra atklāja divi amerikāņu novērotāji Alans Heils un Tomass Bops. Heils jau bija neauglīgi pavadījis vairākus simtus stundu cerībā atrast kādu jaunu komētu, kad netālu no savām mājām Ņūmeksikas štatā viņš ap pusnakti nejauši Strēlnieka zvaigznājā pie lodveida zvaigžņu kopas M70 uzdūrās miglainam objektam, kura zvaigžņlielums bija 10,5. Heils vispirms noskaidroja, vai blakus šai lodveida kopai nav kāds cits jau zināms objekts. Turpinot pētīšanu, viņš pamanīja, ka tas ātri pārvietojas uz citu zvaigžņu fona, kas nozīmēja to, ka tas atrodas Saules sistēmā. Heils nekavējoties nosūtīja elektronisku vēstuli uz Astronomisko telegrammu centrālo biroju (CBAT), un turpmākos novērojumus veica jau tur.Savukārt Bopam nebija pašam sava teleskopa. Viņš kopā ar draugiem bija devies izbraukumā pie dabas krūts netālu no Stenfīldas, Arizonas štatā. Izmantojot savu draugu teleskopu, viņš novēroja zvaigžņu kopas un galaktikas, kad nejauši pamanīja gaismas plankumu. Salīdzinot ar zvaigžņu kartēm, kas viņam bija pieejamas, viņš saprata, ka tas ir kāds jauns, iepriekš nezināms objekts. Arī viņš nosūtīja ziņu uz CBAT.
Nākamajā rītā tika apstiprināta jaunās komētas atklāšana. Tā tika nosaukta par Heila—Bopa komētu un ieguva apzīmējumu C/1995 O1. Par atklājumu tika paziņots Starptautiskā Astronomijas savienības cirkulārā Nr.6187. Atklāšanas brīdī komēta atradās 7,2 AU attālumā no Saules.Drīz tika atklāts, ka šī komēta ir bijusi redzama arī fotogrāfijās, kuras uzņemtas, pirms to atklāja Heils un Bops. Piemēram, tā ir redzama Terensa Dikinsona fotogrāfijā, kura uzņemta jau 1995. gada 29. maijā. Arī 1993. gada 27. aprīlī uzņemtā fotogrāfijā Roberts Maknots to varēja atrast un ieraudzīt. Tobrīd tās zvaigžņlielums bija 18, bet attālums no Saules - 13,0 AU.
Heila—Bopa komētu ar neapbruņotu aci varēja redzēt tikai, sākot ar 1996. gada maiju. Neskatoties uz to, ka komētas redzamais spožums samazinājās gada otrajā pusē, zinātnieki paredzēja, ka tā būs ļoti spilgti redzama. Tā 1996. gada decembrī bija sliktāk redzama, jo bija pietuvojusies Saulei, bet 1997. gada janvārī komētu no jauna atkal varēja labi redzēt un tā bija tik spoža, ka bija redzama pat lielpilsētās, kurās parasti komētas nevar redzēt pilsētas radītās gaismas dēļ.Februārī, kad Heila—Bopa komēta arī fiziski pietuvojās Saulei, tā Saules vēja ietekmē palika vēl spožāka; tās spožums sasniedza otro lielumu. Varēja skaidri saskatīt un atšķirt tās zilgano asti no dzeltenīgās putekļu joslas, kas palika aiz tās, iezīmējot lidojuma trajektoriju. 9. martā komēta Austrumsibīrijā un Mongolijā bija redzama arī pa dienu, jo tur bija novērojams Saules aptumsums. 23. martā Heila—Bopa komēta atradās vistuvāk Zemei. Minimālais attālums līdz tai bija tikai 1,315 AU (196,7 miljons km).1997. gada 1. aprīlī komēta sasniedza savu perihēliju. Ar zvaigžņlielumu -0,7 tā spīdēja spožāk par jebkuru citu zvaigzni, izņemot Sīriusu, bet tās divas astes savstarpēji veidoja no 15 līdz 20 grādu lielu leņķi. Komētu varēja novērot uzreiz pēc krēslas iestāšanās. Lai gan lielākā daļa Lielo komētu, atrodoties perihēlijā, nav redzamas, jo tās atrodas tuvu Saulei, šoreiz tā bija redzama Ziemeļu puslodē visu nakti.
Interneta tīkla attīstība tolaik ļāva izveidot daudzas tīmekļa vietnes, kurās ikviens varēja sekot līdzi komētas lidojumam, apskatot fotogrāfijas, kuras tika uzņemtas katru dienu. Tādējādi tika piedzīvots bezprecedenta gadījums, kad sabiedrībai bija pieejama plaša informācija par visu notiekošo.Ja Heila—Bopa komēta būtu bijusi tikpat tuvu Zemei, kā 1996. gadā Hjakutakes komēta (tā aizlidoja garām zemeslodei 0,1 astronomisko vienību attālumā), tad tā būtu bijusi vēl iespaidīgāka. Tā spožumā pārspētu Veneru un sasniegtu -5 zvaigžņlielumu.
Pēc izlidošanas caur perihēliju Heila—Bopa komēta beidzot parādījās debess dienvidu puslodē. Dienvidu puslodes iedzīvotāji nevarēja izbaudīt visu komētas krāšņumu, jo tās spožums strauji noplaka, toties viņi varēja redzēt, kā 1997. gada otrajā pusē tā dodas prom. Pēdējie zināmie novērojumi ar neapbruņotu aci ir veikti 1997. gada decembrī, kas nozīmē, ka tā bija redzama 18 mēnešus. Tas ir ilgākais periods, kad ir bijusi redzama komēta. Otra visilgāk novērotā komēta ir 1811. gada Lielā komēta, kuru varēja redzēt 290 dienas, tas ir, mazliet vairāk par 9 mēnešiem.Pašlaik Heila—Bopa komēta ir aizlidojusi un tās spilgtums turpina samazināties. 2004. gada augustā tā šķērsoja Urāna orbītas robežu, bet 2008. gada vidū tā atradās 26,8 AU attālumā no Saules. Komētas neparasti ilgā aktivitāte ir ļāvusi astronomiem līdz pat šim brīdim izsekot to. 2007. gada oktobra novērojumi liecina, ka komēta ir sasniegusi 20. zvaigžņlielumu. Domājams, ka komētas ilgās aktivitātes pamatā slēpjas tās gigantiskā kodola lēnā atdzišana.Tiek paredzēts, ka līdz pat 2020. gadam ar spēcīgu teleskopu palīdzību būs iespējams novērot šo komētu un tad tai būs 30. zvaigžņlielums. Nākamreiz komēta atgriezīsies Zemes tuvumā ap 4390. gadu. Ir aprēķināts, ka nākamajā reizē ir 15 % varbūtība, ka Heila—Bopa komēta paliks Saules tuvumā un riņķos ap to.
Ir aprēķināts, ka pirms 1997. gada perihēlija šķērsošanas, Heila—Bopa komēta atradās Saules tuvumā pirms aptuveni 4200 gadiem. Tās orbīta ir gandrīz perpendikulāra pret ekliptikas plakni, tādēļ nokļūšana kādas planētas tuvumā ir ļoti reta. Tomēr 1996. gada martā komēta aizlidoja 0,77 AU attālumā no Jupitera, kura gravitācijas lauks spēcīgi ietekmēja turpmāko tās orbītu. Tā rezultātā komētas afēlijs (tālākais punkts no Saules) samazinājās no 600 AU līdz 350 AU. Arī apriņķošanas periods ap Sauli samazinājās no 4200 gadiem līdz 2400 gadiem.
Nonākot Saules tuvumā, Heila—Bopa komētai uzreiz pastiprinātu uzmanību veltīja zinātnieki, tā tika intensīvi pētīta. Šajos pētījumos tika atklāts arī šis tas jauns un interesants.
Viens no nozīmīgākajiem atklājumiem bija trešā veida komētas astes atklāšana. Papildus parastajām gāzu (jonu) un putekļu astēm tika atklāta vāja nātrija aste, kuru varēja reģistrēt tikai ar jaudīgiem mērinstrumentiem un sarežģītu filtru sistēmu. Nātrija plūsma jau agrāk tika novērota pie citām komētām, bet nekad iepriekš tā nebija veidojusi asti. Heila—Bopa komētai tā sastāvēja no neitrāliem atomiem un stiepās 50 miljonu kilometru garumā.Nātrija avots atradās komētas galvas iekšpusē, bet ne pašā komētas kodolā. Ir vairāki iespējamie nātrija avota veidošanās veidi, piemēram, sadursmes starp putekļu daliņām vai arī nātrija "izgrūšana" no šīm daļiņām ultravioletā starojuma dēļ. Pagaidām vēl nav noskaidrots, kurš no šiem veidiem bija noteicošais.
Interesanti, kamēr komētas putekļu aste palika aiz komētas, iezīmējot tās lidojuma trajektoriju, un jonu aste bija vērsta prom no Saules, nātrija aste bija starp tām. Tas norāda uz to, ka nātrija atomus no komētas galvas "izsvieda" gaismas spiediens.
Uz komētas tika atklāts liels daudzums deitērija smagā ūdens formā. Tas bija divas reizes vairāk, nekā ir atrodams okeāna ūdeņos uz Zemes. Lai gan komētu sadursmes ar Zemi varēja būt nozīmīgs ūdens avots uz Zemes, tas nevar būt vienīgais (protams, ja tāda attiecība ir uz visām komētām).Tāpat deitērijs bija sastopams arī citu ūdeņraža savienojumu sastāvos, kas savukārt norāda uz to, ka komētas ledus veidojas nevis protoplanētu diskā, bet gan starpzvaigžņu telpā. Teorētiskie modeļi norāda, ka ledus uz Heila—Bopa komētas ir izveidojies temperatūrā no 25 līdz 45 kelviniem.
Ar spektroskopa palīdzību uz Heila—Bopa komētas tika atklāti arī organiskie savienojumi, no kuriem daži iepriekš nekad nebija reģistrēti. Šīs sarežģītās molekulas varēja izveidoties kodola sastāvā vai arī ķīmisku reakciju veidā.
Heila—Bopa komēta kļuva par pirmo komētu, uz kuras tika atklāts argons, viena no cēlgāzēm. Cēlgāzes ir ķīmiski inertas, kā arī tās ir ar dažādām vārīšanās temperatūrām. Tieši tas arī ļauj noteikt komētas ledus temperatūras izmaiņas. Piemēram kriptons iztvaiko pie 16-20 kelviniem un uz komētas tā bija 25 reizes mazāk nekā uz Saules; turpretim argona kušanas temperatūra ir 35-40 kelvini un, salīdzinot ar Sauli, uz tās bija lielāka koncentrācija.Līdz ar to ir izvirzīta hipotēze, ka Heila—Bopa komētas ledus temperatūra nekad nav bijusi zemāka par 20 K, kā arī augstāka par 40 K. Ja Saules sistēmas veidošanās nenotika pie zemākām temperatūrām, kā to ir aprēķinājuši zinātnieki, tad argona atrašanās komētā norāda uz to, ka komēta ir veidojusies aiz Neptūna kaut kur Koipera joslā, bet pēc tam pārvietojusies uz Orta mākoni.
Heila—Bopa komētas aktivitāte un gāzu izviršana ārā no komētas nenotika vienādi pa visu kodola virsmu, bet gan tikai no noteiktiem tās punktiem. Pēc tā novērošanas bija iespējams aprēķināt komētas kodola rotāciju ap savu asi. Patiešām, tika novērots, ka Heila—Bopa komētas kodols griežas, bet ik pēc atšķirīgiem laika intervāliem rotācijas periods bija atšķirīgs. Tas bija, sākot ar 1 stundu un 20 minūtēm līdz pat 12 stundām un 5 minūtēm. Griešanās ar dažādiem periodiem norāda uz to, ka komētas kodolam bija vairāk nekā viena rotācijas ass.Vēl viens periods (nosaukts par "superperiodu"), kurš ir aprēķināts izviršanas putekļiem no virsmas, ir 22 dienas garš. Bet 1997. gada martā negaidīti tika atklāts, ka laika posmā no februāra līdz martam komēta bija nomainījusi rotācijas virzienu un rotēja pretēji. Tādas komētas uzvedības patiesie cēloņi vēl joprojām ir mīkla, kaut arī tiek izvirzīta teorija, ka to izraisīja spēcīgā gāzu neperiodiskā izviršana.
1999. gadā tika publicēts darbs, kurā tās autors izklāsta teoriju par pavadoni, kurš varētu būt pie komētas. Tas izskaidrotu, kādēļ putekļi no komētas izplatījās tā, kā tika novērots. Darbs tika izstrādāts, balstoties uz teorētiskiem pētījumiem un nebalstās uz reāli novērotu pavadoni. Šajā darbā vēl tika paziņots, ka šim pavadonim ir jābūt ar diametru 30 km un no galvenā kodola, kura diametrs 70 km, jāatrodas 180 km attālumā.Šī darba patiesumu astronomi stipri apšauba, jo pat komētas fotogrāfijās, kas izdarītas ar Habla teleskopa augsto izšķirtspēju, netiek saskatīts otrs kodols. Bez tam iepriekš novērotajos gadījumos, kad komētām ir divi kodoli, tikai īsu laiku tie ir bijuši stabili. Otra kodola orbīta tiek izmainīta, tiklīdz komēta pietuvojas Saulei vai arī kādai no planētām.
Ar adaptīvās optikas palīdzību 1997. gada beigās un 1998. gada sākumā tika parādīta Heila—Bopa komētas divdabīgā kodola spīdēšana, bet negarantē, ka šis efekts tiešām ir radies divkāršā kodola dēļ.
Daudzām tautām jau kopš izseniem laikiem komētas tiek uzskatītas par ļaunu vēstošu zīmi. Uz tām viņi vienmēr ir skatījušies ar lielām aizdomām. Iespējams ilgstošās redzamības un neparastās aktivitātes dēļ, Heila—Bopa komēta kļuva par labu iemeslu daudzu ļaužu runām un baumām par pasaules gala iestāšanos gadu tūkstoša mijā.
1996. gada novembrī astronoms-amatieris Čaks Šrameks no Hjūstonas, Teksasas štatā, izveidoja komētas digitālo (lādiņa saites matricas) fotoattēlu, kurā varēja saskatīt izplūdušu, mazliet pagarinātu objektu blakus Heila—Bopa komētai. Kad datorprogramma nevarēja identificētu tādu zvaigzni, Šrameks piezvanīja uz Arta Bella radio, lai paziņotu, ka ir atklājis "Saturnam līdzīgu objektu", kas seko aiz komētas. NLO entuziasti, konkrēti Kartnijs Brauns, uzreiz secināja, ka aiz komētas atrodas citplatnētiešu kosmosa kuģis. Daži eksperti no astronomijas asociācijas paziņoja, ka Šrameka redzētais objekts nav nekas cits, kā zvaigzne, kuras zvaigžņlielums ir 8,5 - SAO 141894 - , kura nav parādījusies Šrameka datorprogrammā kļūdainā pielietojuma dēļ. Šis fakts daļēji tika apstiprināts. Zvaigzne bija tuvumā, bet gan pavisam ar citu zvaigžņlielumu.
Vēlāk Arts Bels pat paziņoja, ka viņam pieder cits objekta uzņēmums, kurš nācis no anonīma astrofiziķa, kurš centās apstiprināt šo atklājumu. Bet astronomi Olivers Heinots un Deivids Dž. Tolens no Havajas universitātes atbildēja, ka konkrētā fotogrāfija ir izmainīta komētas fotogrāfijas kopija.Dažus mēnešus vēlāk, 1997. gada martā reliģioza sekta, kura sevi dēvēja par "Heaven's Gate" (latviešu: "Paradīzes vārti"), veica masveida pašnāvību. Bet pirms tam viņi vēl paziņoja, ka pamet savus ķermeņus uz Zemes, lai dotos ceļojumā uz kosmosa kuģi, kurš seko Heila—Bopa komētai.
Gandrīz ikvienam, kurš bija redzējis Heila—Bopa komētu, tas bija skaists un brīnišķīgs elements naksnīgajās debesīs. Ilgstošais laika posms, kad bija iespējams to novērot, piedevām vēl plašais atspoguļojums presē un internetā atstāja dziļu iespaidu uz cilvēkiem, šajā ziņā pārspējot pat 1986. gada Haleja komētu. Iespējams, ka Heila—Bopa komēta kļuva par pašu "novērotāko" komētu vēsturē. Šī komēta uzstādīja vairākus rekordus. Heila—Bopa komēta ir vistālāk atklātā komēta no Saules. Tā bija (iespējams) ar vislielāko kodolu, kā arī novērota divreiz ilgāk par līdz tam visilgāk novēroto komētu. Tā arī astoņas nedēļas bija spožāka par 0. zvaigžņlielumu.
Māris Krastiņš. Nāk Heila—Bopa komēta. Zvaigžņotā debess, 1996. gada vasara, 12.-13. lpp.
Andrejs Alksnis. Heila—Bopa komētas izskats Baldones teleskopā. Zvaigžņotā debess, 1997. gada vasara, 14.-16. lpp.
A.A. Heila—Bopa komēta vēl joprojām ir milzīga. Zvaigžņotā debess, 1999. gada rudens, 44. lpp.Krievu valodā
Гнедин Ю. Н. Астрономические наблюдения кометы века: новые, неожиданные результаты // Соросовский образовательный журнал. — 1999. — № 6. — С. 82—89.
«Публикации на тему кометы Хейла — Боппа» (krievu). Астронет. Skatīts: 2008. gada 10.novembrī.
Александр Бумагин. «Комета Хейла — Боппа». Энциклопедия «Невооружённым глазом» (krievu). SAI МГУ. Skatīts: 2008. gada 10.novembrī.
Джерри Лодригас. «Комета Хейла — Боппа: Великая комета 1997 года» (krievu). Астронет. Skatīts: 2008. gada 10.novembrī.
Анатолий Максименко. «Кометы». Материалы по астрономии (krievu). Arhivēts no oriģināla, laiks: 2008. gada 30. janvārī. Skatīts: 2008. gada 10.novembrī.
Орлов А. С., Симонов Г. В. «Комета Хейла — Боппа» (krievu). Астрономия для школьников. Skatīts: 2008. gada 10.novembrī.Angļu valodā:
Gary W. Kronk. «C/1995 O1 (Hale-Bopp)» (angļu). Cometography.com. Skatīts: 2008. gada 10.novembrī.
Ron Baalke. «NASA mājaslapa par Heila—Bopa komētu» (angļu). NASA/JPL. Skatīts: 2008. gada 10.novembrī.
«Visiting with an Old and Active Friend (Komēta pēc pieciem gadiem)» (angļu). ESO. Arhivēts no oriģināla, laiks: 2011. gada 20. augustā. Skatīts: 2008. gada 10.novembrī.
«Komētas orbītas simulācija» (angļu). NASA/JPL. Skatīts: 2008. gada 10.novembrī.
«Orbītas diagramma» (angļu). Shadow and Substance.com. Arhivēts no oriģināla, laiks: 2011. gada 20. augustā. Skatīts: 2008. gada 10.novembrī.
«Komētas kodola animācija» (angļu). Revver.com. Arhivēts no oriģināla, laiks: 2007. gada 29. septembrī. Skatīts: 2008. gada 10.novembrī.

Imperatorpingvīns (Aptenodytes forsteri) ir liela auguma pingvīnu dzimtas (Spheniscidae) jūrasputns, kas pieder karalisko pingvīnu ģintij (Aptenodytes). Tas ir vislielākais un smagākais pingvīns visā pingvīnu dzimtā.
Imperatorpingvīni mājo tikai Antarktīdā un tie ir sastopami gandrīz tikai starp 66° un 77° dienvidu paralēli. Imperatorpingvīns ligzdo galvenokārt uz stabila pakledus kā pie paša krasta, tā arī līdz pat 18 km tālu no krasta. Jaunās paaudzes audzināšanai pingvīni izvēlas ar ledus klintīm un aisbergiem no valdošajiem vējiem piesegtas vietas. Kopējā imperatorpingvīnu populācija ir 400 000—450 000 pingvīnu, kas sadalās apmēram 40 mazākās, neatkarīgās kolonijās. Apmēram 80 000 pāru perē Rosa jūras sektorā. Lielākās kolonijas atrodas Vašingtona ragā, kur perē apmēram 20 000—25 000 pāru, Koulmena salā Viktorijas zemē (22 000 pāru), Kotsu Zemē (14 300—31 400 pāru) un Karalienes Modas Zemē (16 000 pāru).Dažreiz imperatorpingvīni tiek jaukti ar tiem līdzīgajiem karaliskajiem pingvīniem vai nosaukuma dēļ ar karaliskajiem cekulpingvīniem.
Imperatorpingvīns ir lielākais pingvīns visā pingvīnu dzimtā un piektais smagākais putns pasaulē. Tie var izaugt pat 1,3 metrus gari, un to masa svārstās no 22 līdz 45 kilogramiem. Masas svārstības ir atkarīgas no sezonas. Perēšanas un mazuļa auklēšanas laikā abi vecāki ievērojami zaudē svaru. Tēviņam, perējot olu, bez ēšanas jāpavada 2 mēneši aukstās ziemas laikā, kad tas zaudē apmēram 12 kg masas. Uzsākot perēšanu, tēviņi vidēji sver 38 kg, bet mātītes — 29,5 kg. Beidzoties mazuļu auklēšanas laikam, abu dzimumu īpatņi sver apmēram vienādi — 23 kg.Lai arī mātītes ir nedaudz mazākas augumā, abi dzimumi izskatās vienādi. Muguras daļa, galva, zods, rīkle, spārnu virspuses un aste ir koši melna, savukārt vēders un spārnu apakšas — baltas. Melnās un baltās krāsas robeža ir asa un kontrastaina. Imperatorpingvīniem ir blāvi dzeltenas krūtis, bet ap ausīm — spilgti oranždzelteni plankumi. Knābis samērā garš — 8 cm. Augšējā daļa ir melna, bet apakšējā — oranža vai sārta. Jauniem pingvīniem knābis ir melns, bet ausu laukumi un krūtis — baltas. Laikā no novembra līdz februārim imperatorpingvīna melnās spalvas kļūst tumši brūnas, līdz spalvas nomainās pret jaunām. Spalvas tiek mainītas janvārī vai februārī, kas ir vasarā. Salīdzinot ar citiem putniem, spalvu maiņa notiek ātri, apmēram 34 dienu laikā.Imperatorpingvīna mazulim apspalvojuma vietā ir bieza dūnu kārta sudrabaini pelēkā tonī. Tas nodrošina to, ka mazulis saglabā praktiski visu sevis emitēto siltumu, kas ir vitāli svarīgi dzīves pirmsākumos. Mazuļa galva ir melna ar baltu seju. Zinātnieki 2001. gadā fiksēja pilnīgi baltu pingvīnu mazuli, tomēr tas nebija albīns, jo tā acis nebija sarkanas. Tikko izšķīlušies mazie pingvīnēni sver 315 gramus. Apspalvojums tiem izaug, kad tie sasniedz 50% no pieaugušā pingvīna masas.Imperatorpingvīna ķermenim ir plūdlīniju forma, kas samazina berzi peldēšanas laikā. Spārni, kā visiem pingvīniem, ir stīvi un plakani un attīstījušies par spēcīgām airkājām. Tam ir neliela galva, īss kakls un nelielas kājas — pleznas. Tas viss palīdz saglabāt ķermeņa siltumu sūros Antarktīdas klimatiskajos apstākļos. Mēle klāta ar maziem ādas izciļņiem, kas neļauj medījumam izslīdēt no mutes.
Tā kā imperatorpingvīniem nav ligzdas, tiem nav konkrētas, nemainīgas piesaistes vietas. Pāris viens otru un savu mazuli atrod ar balss palīdzību. Pingvīna sauciens ir komplekss skaņu salikums, individuāls un atšķirīgs katram pingvīnam. Sauciens sastāv vienlaicīgi no divu nedaudz atšķirīgu frekvenču skaņām, ko bieži sauc par divbalsu signālu. Mātītes frekvence ir ievērojami augstāka nekā tēviņam, tomēr cilvēka ausij tās nav izšķiramas.
Neviens cits putns pasaulē neperē tādā aukstumā, kā to dara imperatorpingvīns. Gaisa temperatūra var noslīdēt līdz −40 °C, vēja ātrums sasniegt 144 km/h, bet ūdens temperatūra noslīdēt līdz sasalšanas punktam. Starp pingvīna ķermeņa temperatūru, kas ir 39 °C, un apkārtējo vidi veidojas milzīga starpība. Imperatorpingvīniem ir vairākas adaptācijas, kas ļauj saglabāt ķermeņa siltumu un nenosalt, arī uzvedības barā adaptācijas. Apspalvojums nodrošina 80—90% termoizolācijas. Turklāt pingvīnam ir zemādas tauki, kas pirms perēšanas ir apmēram 3 cm biezi. Spalvas ir īsas, stīvas, un to forma līdzīga šķēpa uzgalim. Spalvas blīvi noklāj visu ķermeni — uz 1 cm² aug 15 spalvas. Tas ir visaugstākais spalvu augšanas blīvums starp visiem putniem pasaulē. Papildu izolācija tiek nodrošināta ar vairākām dūnu kārtām, kas aug starp spalvām un ādu. Ādas muskuļi spēj spalvas sacelt un sabozt, tādējādi apspalvojums piepildās ar gaisu, un gaiss kalpo kā papildu izolācijas slānis. Zem ūdens spalvas sakļaujas un kļūst par ūdensnecaurlaidīgām bruņām, kas pasargā dūnas un ādu no samirkšanas. Spalvu tīrīšana un eļļošana ir ļoti nozīmīga sevis sakopšanas un uzturēšanas daļa. Tikai ieeļļotas spalvas ir ūdensizturīgas.Gaisa temperatūras svārstības no −10 °C līdz 20 °C imperatorpingvīna vielmaiņu īpaši neietekmē. Ja temperatūra noslīd zemāk, pingvīniem, lai uzturētu ķermeņa siltumu, vielmaiņa ievērojami paātrinās. Tomēr šie rādītāji var būt ļoti individuāli. Ir zināmi indivīdi, kas spēj bez ievērojamām vielmaiņas izmaiņām regulēt ķermeņa temperatūru pie gaisa svārstībām no 38 °C līdz −47 °C. Lai paātrinātu vielmaiņu, pingvīni izmanto trīs mehāniskos paņēmienus: tie peld, staigā un trīc. Vielmaiņu paātrina arī aizkuņģa dziedzera hormons — glikagons. Ja temperatūra paceļas virs 20 °C, pingvīns cenšas atdzesēties, paceļot uz augšu spārnus.
Imperatorpingvīns ir ne tikai piemērojies lielam aukstumam, tas spēj arī ienirt lielā dziļumā, kur spiediens uz ķermeni palielinās 40 reizes. Citiem sauszemes dzīvniekiem šāda spiediena izmaiņa izraisītu barotraumu. Salīdzinot ar lidojošiem putniem, pingvīna kauli ir blīvi veidoti, nevis pildīti ar gaisu. Šāda kaulu struktūra izslēdz mehāniskas barotraumas iespēju. Nirstot imperatorpingvīna skābekļa patēriņš strauji krītas, jo tā sirds pukstu ritms kļūst ļoti lēns. Tie ir tikai 15—20 sitieni minūtē. Hemoglobīns un mioglobīns spēj piesaistīt un transportēt skābekli arī ar mazu asins daudzumu aortās. Tādējādi imperatorpingvīns spēj funkcionēt ar ļoti maziem skābekļa resursiem.
Imperatorpingvīns ir sociāls dzīvnieks. Tas izpaužas gan perējot, gan barojoties. Imperatorpingvīni reizēm medī kopā, koordinēti ienirstot un izceļoties no ūdens. Imperatorpingvīni var būt aktīvi gan naktī, gan dienā, atkarībā no indivīda. Visu gadu imperatorpingvīni ceļo starp perēšanas areālu un barošanās areālu okeānā. Okeānā tie uzturas laikā no janvāra līdz martam.Amerikāņu fiziologs Gerijs Kuimens (Gerry Kooyman) 1971. gadā veica pingvīnu niršanas dziļuma pētījumus, piestiprinot automātiskos dziļuma mērītājus. Tika atklāts, ka lielākā daļa imperatorpingvīnu nirst 265 metru dziļumā un uzturas zem ūdens apmēram 18 minūtes. Vēlākos gados tika fiksēts kādas neliela auguma mātītes niršanas rekords — 535 metri. Iespējams, ka imperatorpingvīni spēj ienirt vēl dziļāk, jo mērītāju rādījumi kropļojas lielā dziļumā. Analizējot viena indivīda niršanas ieradumus, tika secināts, ka visbiežāk niršanas dziļums ir 150 m vietās, kur kopējais ūdens dziļums ir apmēram 900 m. Sekla niršanas sērija (50 m vai mazāk), kas kombinējas ar dziļu ieniršanu (400 m un vairāk), raksturīga vietām, kur ūdens dziļums ir 450—500 m.Mazuļu barošanas laikā gan mātītes, gan tēviņi barojas līdz pat 500 km attālumā no ligzdošanas kolonijas, vienā ceļojumā vienam pingvīnam veicot 80—1400 km. Pēc inkubācijas perioda, kad mātīte ir nomainījusi tēviņu pie mazuļa, tas dodas baroties un atgūt spēkus īpašos areālos — lāsmeņos, kuros ūdens sezonas laikā neaizsalst. Lāsmeņi parasti atrodas apmēram 100 km attālumā no kolonijas. Imperatorpingvīna vidējais peldēšanas ātrums ir 6–9 km/h. Uz sauszemes tas staigāšanu ar kājām kombinē ar gulšanos uz vēdera un stumšanos ar pleznu un spārnu palīdzību. Imperatorpingvīni tāpat kā visi citi pingvīni nespēj lidot.
Lai efektīgāk saglabātu ķermeņa siltumu, imperatorpingvīni aukstā laikā spiežas cieši viens pie otra. Šādā kompaktā barā var būt vairāki desmiti vai simti tūkstoši pingvīnu. Viss bars lēnām soļo un mainās. Katrs pingvīns barā uz maiņām atrodas ārmalā vai iekšmalā.
Imperatorpingvīns pamatā barojas ar zivīm, vēžveidīgajiem un kalmāriem, un šo ingredientu proporcija variē starp dažādām populācijām. Parasti galvenā barība ir zivis, no kurām iecienītākā ir Antarktikas zvīņene (Pleuragramma antarcticum). Imperatorpingvīni medī arī nototēnijas (Nototheniidae), ledus kalmārus (Psychroteuthis glacialis), āķveida kalmāru (Onychoteuthidae) sugu — Kondakovia longimana un Antarktikas krilus (Euphausia superba).
Imperatorpingvīniem dzimumbriedums iestājas 3 gadu vecumā, bet pāroties tie sāk gadu vai trīs gadus vēlāk. Vairošanās cikls tiem sākas Antarktīdas ziemas sākumā — martā un aprīlī. Visi dzimumbriedumu sasniegušie imperatorpingvīni dodas uz ligzdošanas kolonijām, kas atrodas līdz pat 50—120 km no stabila pakledus vai malasledus areāla malas. Ceļojums sākas laikā, kad gaišais diennakts laiks kļūst izteikti īss. Zoodārzos, imitējot dienas saīsināšanos, var provocēt veiksmīgu vairošanos.
Riests sākas martā vai aprīlī, kad temperatūra noslīd līdz −40 °C. Tēviņš nekustīgi stāv, noliecis un atspiedis galvu pret savām krūtīm. Brīdi stāvējis, viņš ieelpo un izkliedz riesta saucienu, kas ilgst 1—2 sekundes. Tad tēviņš nomaina atrašanās vietu un atkārto saucienu. Kad mātīte ir pievērsusi tēviņam uzmanību, abi stāv viens pret otru ar noliektiem kakliem, saspieduši galvas kopā. Šādā pozā abi nostāv vairākas minūtes. No šī brīža pāris ir izveidojies, un turpmāk abi visur pārvietojas kopā, tēviņam parasti ejot pa priekšu. Pirms sapārošanās pingvīni dziļi viens otram paklanās, ar knābi gandrīz aizskarot zemi. Imperatorpingvīni veido sezonāli monogāmus pārus. Katru gadu pingvīniem ir tikai viens partneris, kuram tie paliek uzticīgi visas sezonas garumā. Tomēr tikai 15% pāru paliek kopā uz vairākiem gadiem. To skaidro ar ļoti īso laiku, kurā pingvīniem ir jāpaspēj sapāroties. Prioritāte ir pāra laicīga izveidošana, lai paspētu izaudzināt jauno paaudzi, nevis sagaidīt no okeāna iepriekšējā gada partneri.Maijā vai jūnija sākumā mātīte izdēj vienu gaiši zaļu, gandrīz baltu olu, kas ir apmēram 450 gramus smaga un 12×8 cm liela. Tās masa ir tikai 2,3% no mātītes svara. Imperatorpingvīnu ola proporcionāli ir vismazākā putnu ola pasaulē. No visas olas kopējā svara 15,7% sastāda čaumalas svars. Kā visām pingvīnu olām, čaumala ir relatīvi bieza. Pēc olas izdēšanas mātītes enerģijas resursi ir izsmelti, un tā ļoti uzmanīgi olu atdod tēviņam. Tad tā pamet savu partneri uz 2 mēnešiem, lai dotos okeānā baroties. Olas nodošana ir ļoti svarīgs un sarežģīts mirklis. Daudziem pāriem tas neizdodas, un ola nokrīt uz ledus. Ja tā nokrīt, aukstajā Antarktīdas ziemā pingvīnēns olā iet bojā dažu sekunžu laikā. Tēviņš viens pats perē olu divus mēnešus jeb 64 dienas. Olu tas tur uz savām pēdām, cieši apsegtu ar vēdera kroku. Imperatorpingvīni ir vienīgie pingvīni, kuriem tēviņš visu inkubācijas periodu perē viens pats. Pārējām sugām tēviņi un mātītes perē uz maiņām. Kad pingvīnēns šķiļas no olas, tēviņš pēdējo reizi ir ēdis apmēram pirms 115 dienām, kad izkāpa no okeāna, lai dotos uz koloniju. Lai izdzīvotu skarbajā Antarktīdas ziemā, tēviņi cieši saspiežas kopā un periodiski mainās no ārējā apļa uz iekšējo un otrādi. Spēcīgā vējā, kas Antarktīdā reizēm var sasniegt 200 km/h, visi pingvīni pagriežas ar muguru pret vēju. Perēšanas laikā tēviņš var zaudēt līdz 20 kg no savas masas. Vidēji tēviņš sver 38 kg, bet beidzoties perēšanai, tie vairs ir tikai 18 kg smagi.Pingvīnēni šķiļas 2—3 dienas, jo olas čaumala ir bieza. Tikko izšķīlušies, mazie pingvīnēni ir daļēji apspalvoti. Tos sedz plāna dūnu kārtiņa. Mazulis ir pilnībā atkarīgs no sava tēva, kas to turpina sildīt ar vēdera kroku. Ja pingvīnēns ir izšķīlies pirms mātes atgriešanās, tēvs turpina par to rūpēties, pingvīnēnu turklāt pabarojot ar biezpienam līdzīgu substanci, kas izdalās no dziedzera barības vadā. Šī substance satur 59% olbaltumvielu un 28% lipīdu. Mazulis visu laiku atrodas uz tēva pēdām zem siltās ādas krokas.
Mātīte atgriežas pirmo 10 dienu laikā pēc pingvīnēna izšķilšanās. Tas notiek laikā no jūlija vidus līdz augusta sākumam. Mātīte saucot atrod savu partneri starp simtiem un tūkstošiem citu pingvīnu. Satikušies, abi vecāki mainās. Māte paliek pie mazuļa, bet tēviņš dodas uz okeānu baroties. Mātīte pingvīnēnu pabaro, atrijot barību no kuņģa. Jūrā tēviņš pavada apmēram 24 dienas, tad atgriežas nomainīt mātīti, kas savukārt dodas uz jūru. Apmēram pēc 45—50 dienām mazuļi ir jau tik lieli, ka vairs nevar palīst zem vecāku vēdera krokas. Tie pulcējas kopā un veido pingvīnēnu baru, spiežoties viens pie otra, lai būtu siltāk. Abi vecāki pamet mazuli un dodas uz jūru, periodiski atgriežoties to pabarot. Pingvīnēnu barā var būt vairāki tūkstoši mazuļu, kas stāv cieši viens pie otra.
Novembra sākumā jaunajiem pingvīniem dūnas sāk nomainīties pret jauna putna apspalvojumu. Apspalvojums izaug apmēram 2 mēnešu laikā. Bieži tas vēl nav pilnībā izveidojies, kad ir pienācis laiks pamest koloniju. Šajā laikā vecāki pārtrauc barot savu atvasi. Visi pingvīni decembrī vai janvārī dodas uz krastu un atlikušo vasaru pavada okeānā barojoties. Jaunie pingvīni var sākt peldēt un medīt, kad tiem ir beigusies spalvu maiņa.Imperatorpingvīna vidējais dzīves ilgums ir 19,9 gadi. Katru gadu izdzīvo apmēram 95% pieaugušo pingvīnu populācijas. Pirmajā gadā izdzīvo 19% mazuļu, tādēļ barā 80% pingvīnu ir pieci vai vairāk gadi un 1% sasniedz 50 gadu vecumu.
Imperatorpingvīniem ir salīdzinoši maz ienaidnieku, līdz ar to tie var sasniegt ievērojamu vecumu. Pingvīnu mazuļu galvenais ienaidnieks ir dienvidu lielais vētrasputns (Macronectes giganteus), kas dažās kolonijās nogalina līdz 34% pingvīnēnu. Dienvidu polārā klijkaija (Stercorarius maccormicki) pamatā barojas ar mirušu pingvīnēnu gaļu, jo laikā, kad tā ierodas Antarktīdā, pingvīnu mazuļi ir jau paaugušies un kļuvuši par pārāk lielu medījumu.Jūrā pieaugušajiem pingvīniem uzbrūk divi plēsēji: jūras leopards un zobenvalis. Ja viens no vecākiem iet bojā, tad otrs ir spiests pamest olu vai mazuli un doties jūrā baroties.

Jans Džeimss Torps (angļu: Ian James Thorpe; dzimis 1982. gada 13. oktobrī Sidnejā, Jaundienvidvelsā, Austrālijā) ir bijušais austrāliešu peldētājs, specializējies brīvā stila peldējumā, taču uzrādījis labus rezultātus arī peldējumā uz muguras un kompleksajā peldējumā. Torps ir izcīnījis piecas zelta medaļas Olimpiskajās spēlēs, kas ir labākais sasniegums starp visiem austrāliešiem. 2000. gada Sidnejas Olimpiskajās spēlēs Torps bija medaļām bagātākais Olimpisko spēļu dalībnieks (kā galveno kritēriju ņemot vērā izcīnīto zelta medaļu skaitu, nevis medaļu kopskaitu). 2001. gada Pasaules čempionātā viņš kļuva par pirmo sportistu, kas vienā čempionātā izcīnījis 6 zelta medaļas. Kopumā viņš Pasaules čempionātos ir izcīnījis 11 zelta medaļas, kas ir otrs visu laiku labākais rādītājs starp visiem peldētājiem. Jans Torps ir pirmais peldētājs, kas ticis atzīts par gada labāko peldētāju pasaulē četras reizes. Jans Torps ir uzstādījis 13 pasaules rekordus garajā baseinā. Sportiskie sasniegumi ir padarījuši viņu par vienu no Austrālijas slavenākajiem sportistiem.
Austrālijas pieaugušo izlasi Torps sāka pārstāvēt 14 gadu vecumā, tā kļūstot par jaunāko peldētāju starp vīriešiem, kas pārstāvējis valsti. Ar uzvaru 1998. gada Pasaules čempionātā 15 gadu vecumā 400 m brīvajā stilā viņš kļuva par visu laiku jaunāko pasaules čempionu. Pēc šīs uzvaras Torps dominēja šajā disciplīnā, uzvarot katrās Olimpiskajās spēlēs, Pasaules čempionātā, Nāciju Sadraudzības spēlēs un Pan Pacific čempionātā līdz pat karjeras pārtraukšanai pēc 2004. gada Atēnu Vasaras Olimpiskajām spēlēm. 2006. gada novembrī Torps paziņoja par karjeras beigšanu, tomēr 2011. gada februārī to atsāka, startējot Austrālijas peldēšanas čempionātā, taču nespēja kvalificēties 2012. gada Londonas Olimpiskajām spēlēm.
Dzimšanas brīdī J. Torps bija 4,1 kg smags un 59 cm garš. Viņš uzauga Milperā, Jaundienvidvelsas štatā. Torpi bija sportiska ģimene. Tēvs Kens spēlēja kriketu junioru vecumā, taču 26 gadu vecumā viņš beidza karjeru. Savukārt viņa māte Mārgarete ir spēlējusi netbolu. Jana vecākā māsa Kristīne arī ir izmēģinājusi savus spēkus peldēšanā. Savas negatīvās pieredzes vadīts, tēvs par svarīgāko dēla nodarbē uzskatīja šī sporta veida izbaudīšanu.Agrā bērnībā Janam bija alerģija pret hlorētu ūdeni, tādēļ līdz pat septiņu gadu vecumam viņš nepeldēja. Alerģijas dēļ viņam vajadzēja peldēt ar no ūdens ārā izbāztu galvu, bet neskatoties uz īpatnējo peldēšanas tehniku, Torps savās pirmajās skolas sacensībās uzvarēja. Viņš pakāpeniski pielāgojās šai slimībai un nokļuva līdz pat Jaundienvidvelsas komandas kapteiņa līmenim Austrālijas pamatskolu sacensībās 1994. gadā. Tā paša gada septembrī notikušajā Jaundienvidvelsas čempionātā īsajā baseinā savā vecuma grupā Torps izcīnīja deviņas zelta medaļas individuālajās distancēs. 1995. gadā Torps uzsāka mācības Īsthilas zēnu tehnoloģiju augstskolā, kā arī sāka trenēties pie Daga Frosta. Tas bija darbīgs laiks viņa ģimenei, jo Kristīne tika iekļauta Austrālijas komandas sastāvā startam Pan Pacific čempionātā. Jau 1,80 m garais J. Torps piedalījās savā pirmajā Austrālijas čempionātā savā vecuma grupā, kur izcīnīja bronzas medaļas 200 m un 400 m brīvā stila distancēs. Jaundienvidvelsas čempionātā viņš izcīnīja uzvaru visās 10 disciplīnās.
Torps piedalījās 1996. gada Austrālijas čempionātā Brisbenā savā vecuma grupā, kur izcīnīja piecas zelta, divas sudraba un divas bronzas medaļas. Ar uzrādīto laiku 400 m brīvā stila distancē un 200 m peldējumā uz muguras Torps kvalificējās Austrālijas čempionātam, kas bija vienlaikus atlases sacensības 1996. gada Atlantas Olimpiskajām spēlēm. Frosts saprata, ka Torpam 13 gadu un 6 mēnešu vecumā nav reālu izredžu kādā no disciplīnām būt pirmajās divās vietās, kas ļautu kvalificēties Olimpiskajām spēlēm. Tomēr viņš sportistu sūtīja uz sacensībām, lai viņš gūtu sacensību pieredzi pieaugušo konkurencē. Kā jau tika paredzēts, Torps nekvalificējās Atlantas Olimpiskajām spēlēm, 400 m distancē ieņemot 23. vietu un 200 m distancē — 36. vietu. Gada nogalē viņš kvalificējās Austrālijas čempionātam īsajā baseinā. Tā bija vēl viena iespēja tikt Austrālijas komandas sastāvā, jo šīs bija atlases sacensības 1997. gada Pasaules čempionātam īsajā baseinā. 400 m kompleksajā peldējumā Torps izcīnīja 2. vietu priekšpeldējumos, tādējādi pirmoreiz karjerā kvalificējoties finālam nacionālajā čempionātā. Finālā Torps peldēja daudz lēnāk un Pasaules čempionātam nekvalificējās.1997. gada janvārī notikušajā Jaundienvidvelsas čempionātā 400 m distancē viņš savu iepriekšējo personisko rekordu uzlaboja par astoņām sekundēm, distanci veicot 3:59,43 min. Torps kļuva par pirmo austrālieti, kas 14 gadu vecumā šo distanci veicis ātrāk par 4 minūtēm. Būdams 4. vietā nacionālajā rangā, Torps Austrālijas čempionātā startēja kā nopietns kandidāts uz vietu Austrālijas komandas sastāvā startam 1997. gada Pan Pacific čempionātā. Torps koncentrējās 400 m distancei, kurā traumu dēļ nestartēja pasaules rekorda īpašnieks Kīrens Pērkinss un Daniels Kovaļskis, abi sportisti bija izcīnījuši Olimpisko spēļu medaļas šajā distancē. Torps izcīnīja trešo vietu, ar rezultātu 3:43,44 min finišēdams aiz 16 gadus vecā kvīnslendieša Granta Heketa, kas bija arī sportista personiskais rekords. Torpa uzstādītais laiks bija pasaules rekords viņa vecuma grupā un šī bija pirmā reize, kad baseinā sacenšas šie divi sportisti.Austrāliju viņš sāka pārstāvēt 14 gadu vecumā, tā kļūstot par jaunāko peldētāju starp vīriešiem, kas pārstāvējis valsti, Jāņa Konrāda rekordu pārspējot par vienu mēnesi. Frosts teicis, ka gūtie panākumi brīvā stila distancēs ļāva Torpam koncentrēties uz startu šajā veidā. Torps turpināja krāt medaļas Austrālijas čempionātā viņa vecuma grupā. Startējot visās 12 distancēs, sportists izcīnīja 10 zelta un 2 bronzas medaļas. Tajā laikā Torps uzstādīja sešus Austrālijas rekordus.
Divus mēnešus pirms Pan Pacific čempionāta Torpam 1997. gada jūnijā bija jāveic apendiksa operācija un šos divus mēnešus viņam nācās izlaist treniņus. Japānā viņš savā peldējumā 200 m brīvajā stilā ierindojās ceturtajā vietā ar uzstādītu jaunu personisko rekordu (1:51,46 min). Tas austrālietim neļāva kvalificēties finālam, taču tā Torps nopelnīja vietu komandas sastāvā startam 4x200 m brīvā stila stafetē. Šajā distancē viņš Austrālijas izlases sastāvā izcīnīja sudraba medaļu, tādējādi kļūstot par visu laiku jaunāko medaļas ieguvēju Pan Pacific čempionātā. Savā debijas fināla peldējumā individuālajās distancēs (400 m brīvajā stilā) starptautiskās sacensībās austrālietis izcīnīja sudraba medaļu (3:49,64 min). 1997. gada oktobrī, dažas dienas pirms savas 15. dzimšanas dienas, viņš piedalījās Austrālijas kvalifikācijas sacensībās Pasaules čempionātam Pērtā. Ceļazīmi uz sacensībām viņš nopelnīja ar izcīnītu 4. vietu 200 m un 2. vietu 400 m brīvajā stilā. Abu distanču rezultāti bija sportista jauni personiskie rekordi.
Dalību 1998. gada Pasaules čempionātā Pērtā Torps uzsāka ar startu Austrālijas 4x200 m brīvā stila stafetes komandas sastāvā, kur peldēja trešo posmu. Pēc viņa veiktā posma Austrālija atradās vadībā, par divām sekundēm apsteidzot pasaules rekorda grafiku. Pašā distancē gan netika uzstādīts pasaules rekords, taču tika izcīnīta zelta medaļa un uzstādīts čempionāta rekords. Pirms brīvā stila 400 m fināla peldējuma Torpam bija ceturtais labākais rezultāts pasaulē. Lai arī 100 m pirms finiša peldējuma līderis Hekets atradās drošā vadībā ar 2,29 s lielu pārsvaru, Torps viņu apsteidza un uzvarēja ar ceturto labāko laiku disciplīnas vēsturē. Ar šo uzvaru viņš kļuva par visu laiku jaunāko čempionu starp vīriešiem individuālajās distancēs. Pēc čempionāta viņš filmējās dažādās reklāmās. Tāpat Torps kļuva par bērnu vēža institūta atbalstītāju.
Torpa nākamās sacensības bija martā notikušais Austrālijas čempionāts Melburnā, kas bija atlases sacensības 1998. gada Nāciju Sadraudzības spēlēm Malaizijā. Torps uzvarēja Maiklu Klimu 200 m brīvajā stilā ar rezultātu 1:47,24 min, kas bija labāks rezultāts kā Klima uzstādītais laiks divus mēnešus iepriekš notikušajā Pasaules čempionātā, kurā viņš arī guva uzvaru. Torps tādējādi uzstādīja Nāciju Sadraudzības valstu rekordu, kā arī izcīnīja savu pirmo Austrālijas čempiona titulu. Pēc tam viņš svinēja uzvaru uz pusi garākā distancē, savukārt 100 m distanci veica 50,36 sekundēs. Ar šādu laiku Torps izcīnīja savu pirmo sudraba medaļu nacionālajā čempionātā un nopelnīja vietu Nāciju Sadraudzības spēļu trijās distancēs.Kualalumpūrā notikušajās Nāciju Sadraudzības spēlēs pirmais Torpa starts bija 200 m distancē. Tajā viņš uzvarēja ar rezultātu, kas tikai par sekundes simtdaļu atpalika no pasaules rekorda. Pēc tam viņš kopā ar M. Klimu, D. Kovaļski un Metu Danu svinēja uzvaru arī 4x200 m brīvā stila stafetē, kur viņi par 0,09 sekundēm pārspēja kopš 1992. gada ASV piederējušo pasaules rekordu. 100 m distancē viņš izcīnīja ceturto vietu un Austrālijas izlases sastāvā kļuva par čempionu 4x100 m stafetē. Savu ceturto zelta medaļu Torps izcīnīja 400 m brīvā stila distancē, uzstādot jaunu personisko rekordu, tikai par 0,55 sekundēm atpaliekot no Kīrena Pērkinsa 1994. gada rezultāta.Jans Torps pameta skolu pēc 10. klases beigšanas. Viņš tika atzīts par 1998. gada labāko peldētāju pasaulē, tādējādi kļūstot par visu laiku jaunāko peldētāju starp vīriešiem, kas saņem šo apbalvojumu.
1999. gads sākās ar mediju cerībām, ka Torps labos pasaules rekordus 200 m un 400 m distancēs brīvajā stilā. Pirmā iespēja bija marta beigās Brisbenā notikušajā Austrālijas čempionātā, kas bija Austrālijas komandas noteikšanas sacensības 1999. gada Pan Pacific čempionātam. Torps atkārtoti uzvarēja 400 m distancē, taču Pērkinsam piederošo rekordu viņš nelaboja. 200 m distancē uzvaru guva Hekets. Torps beidza čempionātu ar personiskā rekorda labošanu 100 m distancē, pirmoreiz karjerā to veicot ātrāk par 50 sekundēm (49,98 s). Pēc tam Austrālijas izlase devās uz Honkongā notiekošo 1999. gada Pasaules čempionātu īsajā baseinā. Te Torps pārspēja Lamberti laiku 200 m distancē, kas tobrīd bija visilgāk pastāvošais pasaules rekords. Tas bija trīs gadus ilgā perioda sākums, kura laikā Torps uzstādīja 13 pasaules rekordus garajā baseinā. Ar viņa līdzdalību Austrālijas stafetes komanda sasniedza līdz tam vēl nebijušus panākumus stafešu sacensībās, vairākkārt uzvarot ASV stafetes komandu.
1999. gada Pan Pacific čempionāts notika Sidnejas Olimpiskajā parkā. Tās bija arī pārbaudes sacensības pirms 2000. gada Vasaras Olimpiskajām spēlēm. Šī bija pirmā reize, kad Pan Pacific čempionāts tika pārraidīts Austrālijas nacionālās televīzijas tiešraidē, cerībā par Torpa uzstādītiem pasaules rekordiem viņa pirmajā starptautiskajā startā Sidnejā. Pirmajā sacensību vakarā notika 400 m fināls brīvajā stilā. Tajā Torps uzstādīja jaunu pasaules rekordu (3:41,83 min). Dons Talbots, reaģēdams uz Torpa panākumu, teicis, ka Torps ir visu laiku izcilākais Austrālijas peldētājs. Starptautiskās peldēšanas statistiķu asociācijas veidotā formula, ar kuras palīdzību var salīdzināt pasaules rekordus dažādās disciplīnās, Torpa sasniegumu novērtēja ar visaugstāko atzīmi starp tobrīdējiem pasaules rekordiem. Pēc tam Torps 25 tūkstošus Austrālijas dolārus no prēmijas par uzstādīto rekordu ziedoja labdarībai. Vēlāk, tajā pašā vakarā, viņš palīdzēja Austrālijas izlasei gūt vēsturisku panākumu 4x100 m brīvā stila stafetē, šī bija pirmā reize, kad ASV izlase neizcīnīja titulu. Nākamajā vakarā Torps pārspēja Heketam piederošo pasaules rekordu 200 m distancē, pusfināla distanci veikdams 1:46,34 min. Nākamajā dienā viņš atkal pārspēja pasaules rekordu, sasniedzot rezultātu 1:46,00 min. Sacensības viņš pabeidza ar uzvaru 4x200 m brīvā stila stafetē. Arī šajā distancē tika pārspēts pasaules rekords, šoreiz par vairāk nekā trim sekundēm. Kopumā Torps četru vakaru laikā uzstādīja četrus pasaules rekordus.Uzreiz pēc čempionāta Torpa pārstāvji paziņoja par līguma parakstīšanu ar Adidas, apgalvojot, ka sportists startēs viņu jaunajā peldtērpā. Tas izraisīja pretrunas, jo nacionālo vienību sponsorēja Speedo un sportisti startēja šīs firmas peldtērpos. Oktobrī Torps guva savainojumu, taču gada laikā uzrādītais sniegums ļāva viņam atkal tikt atzītam par gada labāko peldētāju pasaulē, kā arī Swimming Australia vērtējumā par gada labāko Austrālijas peldētāju. Vēl Torps tika atzīts par gada jauno austrālieti, ABC gada sporta zvaigzni un Austrālijas sporta balvu pasniegšanas ceremonijā viņš tika atzīts par gada labāko sportistu.
2000. gadu Torps uzsāka ar trešās individuālās distances izraudzīšanos startam Olimpiskajās spēlēs. Sākotnēji viņš izraudzījās 1500 m brīvā stila distanci, kurā startēja Jaundienvidvelsas čempionātā un arī uzvarēja. Viņš uzsāka startu Eiropas FINA Pasaules kausā, lai palielinātu sacensību praksi. Taču šīs ziņas tika aizēnotas pēc Vācijas galvenā trenera Manfrēda Tīsmana izteikumiem, ka Torps lietojot steroīdus. Torpa sarežģījumi turpinājās nākamajā posmā, kas norisinājās Berlīnē, Vācijā, kad viņa urīna paraugu testam vēlējās ņemt nenoslēgtā traukā, aizbildinoties ar noslēgto trauku trūkumu. Kad nesaskaņas tika atrisinātas, Torps par 1,5 sekundēm uzlaboja sev piederošo pasaules rekordu 200 m distancē īsajā baseinā. Torps šo panākumu nosauca par vislabāko sniegumu, to novērtējot daudz augstāk par uzvarām Olimpiskajā un pasaules līmenī. Pēc atgriešanās no Eiropas vēl joprojām bija neskaidrības ar atļauju startēt Adidas tērpā, kamēr viņa komandas biedri Austrālijas izlasē startē Speedo tērpos.Kad neskaidrības tika atrisinātas, Torps startēja nacionālajās atlases sacensībās 2000. gada maijā Sidnejā. Pirmajā sacensību vakarā viņš atkal laboja pasaules rekordu 400 m distancē, uzlabojot to līdz 3:41,33 min, tādējādi nopelnot pirmo ceļazīmi uz Sidnejā notiekošajām Olimpiskajām spēlēm. Nākamajā dienā viņš laboja pasaules rekordu arī 200 m distancē, šoreiz to paveicot pusfinālā un vēlāk arī finālā. Viņa iecere kvalificēties trijās disciplīnās beidzās neveiksmīgi ar 4. vietu 100 m distancē, savukārt 1500 m distancē viņš nestartēja.
Pirms 2000. gada Sidnejas Olimpisko spēļu sākuma austrālieši gaidīja, ka Torps četrgades nozīmīgākajās sacensībās labos vairākus pasaules rekordus un izcīnīs vairākas zelta medaļas. Sacensību pirmajā rītā notikušajās 400 m distances priekšsacīkstēs viņš uzstādīja jaunu olimpisko rekordu. Fināls šajā distancē notika tās pašas dienas vakarā. Sabiedrības izdarītais spiediens bija palielinājies, jo mājinieki austrālieši nebija vēl izcīnījuši nevienu medaļu. Torps bija vadībā visu finālpeldējuma laiku. Distanci viņš veica 3:40,59 min, kas bija jauns pasaules rekords.Tajā pašā vakarā Torps startēja 4x100 m brīvā stila stafetes finālā, distancē, kurā ASV izlase iepriekš nevienu reizi nebija piedzīvojusi zaudējumu Olimpiskajās spēlēs. Pēc stafetes trešā posma Austrālijas izlase bija tikai nedaudz priekšā ASV stafetes komandai. Torps veica pēdējo stafetes posmu, ko viņš nopeldēja ātrāk nekā ASV pārstāvis Gerijs Hals, lai arī 50 metrus pirms finiša vadība atradās Hals. Tika uzstādīts jauns pasaules rekords, savukārt Torps uzreiz pēc finiša izlēca no baseina, lai svinētu panākumu ar pārējiem Austrālijas stafetes komandas dalībniekiem. Ar gaisa ģitāru spēlēšanu tika parodēta Hala pirms fināla izteiktā frāze, ka "amerikāņi sasitīs austrāliešus kā ģitāras".Kad Torps nākamajā rītā notikušajos 200 m distances priekšpeldējumos laboja olimpisko rekordu, viņa sīvākais sāncensis Pīters van den Hogenbands no Nīderlandes izteicās, ka viņš arī varētu piekāpties austrālietim. Taču pusfinālā nīderlandietis savā pusfinālā uzvarēja ar jaunu pasaules rekordu (1:45,35 min), savukārt Torps pusfinālu veica 1:45,37 min, kas bija sportista jauns personiskais rekords. Finālpeldējumu Hogenbands uzsāka veiksmīgāk, distances pirmos 100 metrus veicot par 0,04 sekundēm ātrāk nekā Torps. 150 m atzīmi abi sportisti sasniedza vienā laikā, taču finišā Nīderlandes pārstāvis bija ātrāks un Torps izcīnīja sudraba medaļu. Veicot fināla peldējumu 1:46,83 min, tā bija pirmā reize, kad austrālietis finālā sasniedz sliktāku rezultātu nekā priekšsacīkstēs. Torps vēl vienu uzvaru guva nākamajā vakarā notikušajā 4x200 m brīvā stila stafetes finālā, kur veica stafetes pirmo posmu. Lai arī viņš nevarēja uzstādīt jaunu individuālo pasaules rekordu, viņš Austrālijas izlases sastāva uzlaboja viņiem pašiem piederošo pasaules rekordu līdz 7:07,05 min. ASV komandu Austrālija apsteidza par vairāk nekā piecām sekundēm, kas bija lielākais pārsvars Olimpisko spēļu stafetēs pēdējā pusgadsimta laikā. Torps beidza dalību savās pirmajās Olimpiskajās spēlēs ar startu 4x100 m stafetes priekšsacīkstēs, kur viņš veica pēdējo posmu. Torps saņēma sudraba medaļu, jo Austrālijas komanda finālā finišēja otrajā vietā aiz ASV komandas. Viņam tika uzticēts gods nest Austrālijas karogu noslēguma ceremonijā. Torps bija visvairāk medaļas izcīnījušais sportists šajās Olimpiskajās spēlēs (kā galveno kritēriju ņemot vērā izcīnīto zelta medaļu skaitu, nevis medaļu kopskaitu). Gada nogalē viņš atkal tika atzīts par gada labāko Austrālijas peldētāju Swimming Australia vērtējumā un labāko peldētāju pasaulē.
Torps sāka trenēties 800 m brīvā stila distancē, kad FINA to pievienoja sacensību programmai 2001. gada Pasaules čempionātā. 2001. gada martā notika Austrālijas čempionāts. Torps to uzsāka ar aizstāvētu valsts čempiona titulu 400 m distancē, ko veica tikai par 0,17 sekundēm lēnāk nekā viņam piederošais pasaules rekords. Nākamajā vakarā notikušajā 800 m distancē viņš guva uzvaru, pārspēdams Pērkinsam kopš 1994. gada piederošo pasaules rekordu par vairāk nekā četrām sekundēm. 200 m distancē viņš izcīnīja savu trešo uzvaru, kā arī uzlaboja Hogenbandam piederošo pasaules rekordu līdz 1:44,69 min. Torps kļuva par trešo peldētāju starp vīriešiem pēc Jāņa Konrāda un Tima Šo, kam vienlaikus piederējuši pasaules rekordi trijās distancēs. Pēc uzvaras 100 m distancē ar jaunu personisko rekordu (49,05 s) viņš kļuva par pirmo peldētāju pēc Konrāda (1959. gads), kam vienlaikus piederēja Austrālijas čempiona tituli visās brīvā stila distancēs no 100 līdz 800 m.
Fukuokā pirmajā sacensību vakarā Torps piedalījās 4x100 m brīvā stila stafetes priekšpeldējumā un 400 m distancē. 400 m distancē viņš par nepilnu pussekundi laboja sev piederošo pasaules rekordu. 4x100 m stafetes finālā Torps savu posmu veica 47,87 sekundēs, kas tobrīd bija visu laiku izcilākais posma rezultāts. Šajā distancē Austrālijas komanda uzvarēja, uzstādot arī jaunu čempionāta rekordu. Arī 800 m distancē Torps uzvarēja ar jaunu pasaules rekordu (iepriekšējais tika labots par divām sekundēm). 200 m distances finālā sacensībā ar nīderlandieti Hogenbandu viņš atļāva pretiniekam atrasties vadībā distances pirmajos 100 metros, taču finišā Torps bija pārliecinošā vadībā, apsteidzot Hogenbandu par gandrīz diviem augumiem. Pasaules rekordu šajā distancē viņš uzlaboja līdz 1:44,06 min. 100 m distancē ar rezultātu 48,81 sekundes Torps ierindojās 4. vietā. 4x200 m stafetē Austrālijas komanda ar Torpu sastāvā sev piederošo pasaules rekordu uzlaboja par vairāk nekā divām sekundēm, otrās vietas ieguvēju Itālijas komandu pārspējot par vairāk nekā sešām sekundēm. Tā kā Torps bija pārņēmis Austrālijas labākā 100 m brīvā stila peldētāja titulu no Kluma, viņš tika iekļauts 4x100 m stafetes sastāvā. Torps veica stafetes pēdējo posmu. ASV pēdējo posmu veica jaunais 100 m brīvā stila distances pasaules čempions Entonijs Ērvins. No ASV komandas tika gaidīta uzvara un pēc tipiski lēnā starta Torps atpalika no ASV pārstāvja posma pirmajos 50 metros. Lai arī ASV uzvara šajā distancē bija neapšaubāma, Torps pēdējā distances posmā spēja paātrināt savu peldējumu un piecos pēdējos distances metros pārņemt no Ērvina vadību. Torps kļuva par pirmo peldētāju, kas Pasaules čempionātā spējis izcīnīt sešas zelta medaļas. Viņa sniegums palīdzēja Austrālijai cīņā pret ASV zelta medaļu kopvērtējumā uzvarēt ar 13 pret 9. Tā arī bija pirmā reize kopš 1956. gada Olimpiskajām spēlēm, kad Austrālijā atradās pirmajā vieta kāda globāla sporta pasākuma medaļu kopvērtējumā.
2002. gadu Torps uzsāka ar dalību Austrālijas čempionātā, kas norisinājās martā Brisbenā. Šajās sacensībās tika noteikts valsts komandas sastāvs startam 2002. gada Nāciju Sadraudzības spēlēs un 2002. gada Pan Pacific čempionātā. Pēc izcīnītām sešām zelta medaļām Fukuokas Pasaules čempionātā sacensību laikā turpinājās diskusijas par turpmākajiem pasaules rekordiem un iespējām pārspēt Spica septiņu zelta medaļu rekordu. 400 m distanci Torps uzvarēja ar otro visu laiku labāko laiku, taču fakts, ka viņš nelaboja pasaules rekordu, bija sarunu temats sabiedrībā. Pasaules rekordus viņš nelaboja arī 100 m un 200 m distancēs, tādējādi šīs bija pirmās lielās sacensības kopš 1999. gada, kurās Torps nelaboja pasaules rekordu. Eksperimenta nolūkos viņš startēja arī 100 m distancē uz muguras, kur ierindojās 2. vietā. Atlasē Torps izcīnīja septiņas starta vietas Nāciju Sadraudzības spēlēm, kas pastiprināja runas par Spica rekorda atkārtojumu.
Torps vienmēr bija neatlaidīgi apgalvojis, ka viņa mērķis peldēšanā ir izbaudīt šo sporta veidu un uzstādīt pēc iespējas labākus laikus, nevis gūt uzvaras. Tas nesaskanēja ar trenera Frosta domām, kam bija daudz agresīvāks un kaujinieciskāks domāšanas veids. Torps arī ignorēja Frosta ieteikumus palielināt ķermeņa masu par 5 kg līdz 105 kg, tā kļūstot par visu laiku smagāko peldētāju. Mančestrā notiekošajās Nāciju Sadraudzības spēlēs Torps kārtējo reizi laboja pasaules rekordu 400 m distancē, šoreiz to uzlabojot par 0,09 sekundēm. Pirms tam Austrālijas izlases sastāvā viņš izcīnīja zeltu 4x100 m stafetē. Pirms 200 m distances fināla Torps bija redzēts strīdoties ar treneri Frostu iesildīšanās laikā. Torps gan uzvarēja distancē, taču bija neierasti dusmīgs par neuzstādīto pasaules rekordu. Vēlāk viņš publiski izteicās, ka viņam ir bijusi viena no vissliktākajām sagatavošanās reizēm. Viņš spēja uzlabot savu personisko rekordu 100 m distancē līdz 48,73 sekundēm, kas ļāva izcīnīt ceturto zelta medaļu, kā arī bija 4x100 m stafetes un 4x200 m brīvā stila stafetes sastāvā, kur izcīnīja divas uzvaras. Pēc pirmās izcīnītās medaļas (sudrabs) starptautiskās sacensībās 100 m peldējumā uz muguras, kurā viņš uzstādīja jaunu personisko rekordu, Torpam bija jānoraida kārtējie mediju salīdzinājumi ar Spicu. Neskatoties uz Torpa teikto, ka viņš nevar pārspēt Spicu, Frosts izteicās, ka viņa audzēknis vienās Olimpiskajās spēlēs varot izcīnīt deviņas zelta medaļas. Neskatoties uz mediju neapmierinātību, Torps ar izcīnītām sešām zelta medaļām atkārtoja Sūzijas O'Nīlas rekordu. Torpam tika uzticēts nest Austrālijas karogu noslēguma ceremonijā.
Pan Pacific čempionāts notika nepilnu mēnesi vēlāk Jokohamā, Japānā. Sacensības Torps uzsāka ar uzvaru pār Heketu 400 m distancē. Vēlāk viņš atzina, ka zemie rezultāti izskaidrojami ar to, ka abi divi gatavojušies vakarā paredzētajai 4x100 m brīvā stila stafetei. Tajā uzvarēja Austrālija, Torpam pārņemot vadību no Lezaka pēdējos 50 distances metros. Pēc tam Torps guva uzvaru 200 m distancē un 4x200 m brīvā stila stafetē, palielinot savu uzvaru skaitu līdz četrām. Pēc 100 m distances pusfinālā uzstādītā otrā laika viņš finālā guva uzvaru ar rezultātu 48,84 sekundes. Torps sacensības beidza ar startu 4x100 m brīvā stila stafetē, kur, lai arī savu posmu veica 47,20 sekundēs, Austrālijas izlase izcīnīja sudraba medaļu.
Pēc 2002. gada Pan Pacific čempionāta Torps paziņoja par trenera maiņu. Par jauno treneri tika izraudzīts Frosta palīgs Treisijs Menzīss, kam pirms tam nebija starptautiskās pieredzes. Piekrizdams, ka starp viņu un Frostu pastāvējušas saspīlētas attiecības, Torps apgalvoja, ka sadarbības pārtraukšana bijusi draudzīga. Tāpat Torps atzina, ka viņam bijusi izvēle starp sadarbības pārtraukšanu un aiziešanu no peldēšanas. Torps atkal tika atzīts par gada labāko peldētāju pasaulē.Torps turpināja darbu pie sprinta īpašību uzlabošanas. Viņš turpmāk vairs nestartēja 800 m distancē, lai arī bija tobrīdējais Pasaules čempions un pasaules rekorda īpašnieks. Torpa rezultāti 200 m un 400 m distancēs sāka pasliktināties, par ko Viņš un treneris Menzīss tika kritizēti.
Pirmais lielais pārbaudījums Torpa sadarbībai ar Menzīsu bija martā Sidnejā notikušais Austrālijas čempionāts. Nevienā distancē netika uzstādīts pasaules rekords. Torps no saviem labākajiem rezultātiem bija atpalicis vairāk nekā vienu sekundi. Lai arī abās distancēs viņš pārspēja Heketu un izcīnīja čempiona titulu, Torps atzina, ka ir vīlies savā sniegumā. Kad viņš 100 m distancē finišēja vienā laikā ar Ešliju Kellusu (49,05 s), The Sydney Morning Herald Torpam veltīja kritiskas atsauksmes. Savā pirmajā kompleksajā peldējumā 200 m distancē viņš uzstādīja jaunu Nāciju Sadraudzības valstu rekordu (2:00,11 min), kas arī bija piektais labākais 2003. gada rezultāts. Kritiski tika vērtēta arī viņa lēmums medicīnisku iemeslu dēļ atteikties no dalības pirmajās Duel in the Pool sacensībās starp ASV un Austrālijas komandām.2003. gada Pasaules čempionāts norisinājās Barselonā, Spānijā. Pirmajā sacensību dienā Torps uzvarēja Heketu 400 m distancē ar par 2,5 sekundēm sliktāku laiku par pasaules rekordu. Torps kļuva par pirmo peldētāju, kas trīs reizes pēc kārtas izcīna čempiona titulu vienā distancē. 200 m distancē nīderlandietis Hogenbands pirmos 100 distances metrus veica ātrāk par pasaules rekorda grafiku, taču atlikušajā distances daļā Torps atguva vadību un guva uzvaru. 100 m distancē Torps finišēja trešajā vietā ar laiku 48,77 sekundes. Visās trijās brīvā stila distancēs viņš peldēja lēnāk nekā tad, kad trenējās pie Frosta. Individuālo startu Torps pabeidza ar startu 200 m kompleksā peldējuma distancē, kur ar jaunu personisko rekordu izcīnīja sudraba medaļu. Pēc tam viņš tika iekļauts sastāvā startam 4x200 m brīvā stila stafetē, kur aizstāvēja čempiona titulu. Savukārt 4x100 m brīvā stila stafetes sastāvā viņš izcīnīja ceturto vietu. Gada beigās Torps balsojumā par pasaules gada labāko peldētāju ierindojās tikai 4. vietā, taču viņš tika atzīts par gada labāko peldētāju Austrālijā.
Pirms Atēnu Olimpiskajām spēlēm Speedo piedāvāja Maiklam Felpsam vienu miljonu ASV dolāru, ja viņš atkārtos Spica rekordu. Savukārt Torps norādīja, ka tas nav iespējams un izslēdza no savas olimpiskās programmas septīto distanci — 200 m komplekso peldējumu. 2004. gada martā notikušajā Austrālijas čempionātā Sidnejā 400 m distances priekšpeldējumā Torps veica pāragru startu un tika diskvalificēts. Tādējādi viņam nebija iespēja aizstāvēt savu pirms četriem gadiem izcīnīto olimpiskā čempiona titulu. Tas izraisīja milzīgas diskusijas peldēšanas un pārējās sabiedrības vidū, ka šajā gadījumā varētu veikt izņēmumu Austrālijā pastāvošajai politikai uz sacensībām sūtot pirmo divu vietu ieguvējus. Austrālijas premjerministrs Džons Hovards šo gadījumu nosauca par katastrofu. Torps guva uzvaras 100 m un 200 m distancēs, tādējādi nodrošinot savu dalību Atēnu Olimpiskajās spēlēs. Uz Kreigu Stīvensu, kas bija izcīnījis otro ceļazīmi uz Atēnām 400 m distancē, tika izdarīts milzīgs spiediens, lai viņš atteiktos no ceļazīmes uz Olimpiskajām spēlēm par labu Torpam, ko arī vēlāk viņš izdarīja, par to paziņodams TV intervijā.2004. gada Olimpisko spēļu sacensības starp Torpu, Hogenbandu un Felpsu 400 m distancē tika nodēvētas par "gadsimta peldējumu". Tajā vairākkārt notika līderu maiņa, taču finišā uzvaru guva Torps. Tā kā daži viņa komandas biedri bija vai nu tikko atlabuši pēc savainojumiem vai saslimuši, 4x100 m brīvā stila stafetē Austrālija ierindojās tikai 6. vietā. 200 m distanci veiksmīgāk uzsāka Hogebands, taču distances pēdējos 50 metros Torps pārņēma vadību un uzvarēja ar jaunu olimpisko rekordu. Pēc uzvaras šajā disciplīnā Torps reaģēja emocionālāk kā parasti, svinēdams to ar roku vicināšanu gaisā un kliegšanu. Nākamajā dienā beidzās Austrālijas izlases sešus gadus ilgusī uzvaru sērija 4x200 m stafetē pār ASV izlasi. Atēnu olimpiskajā baseinā ASV izlase distanci veica par 0,13 sekundēm ātrāk. Vēlāk Torps 100 m distancē izcīnīja bronzas medaļu, distanci veikdams jauna personiskā rekorda ātrumā. Torps kļuva par pirmo peldētāju Olimpisko spēļu vēsturē, kas izcīnījis medaļas 100—200—400 m kombinācijā. Pēc Atēnu Olimpiskajām spēlēm Torps uz laiku pārtrauca dalību sacensībās un izlaida 2005. gada Pasaules čempionātu.
Torps atgriezās sacensību apritē ar startu 2005. gada decembrī notikušajā Jaundienvidvelsas čempionātā. Viņš piedalījās 200 m distancē un apgalvoja, ka beigs karjeru pēc 2008. gada Olimpiskajām spēlēm. Tāpat Torps apgalvoja, ka, lai labāk sagatavotos 100 m distancei, viņš vairs nestartēs 400 m distancē, kurā līdz tam bija guvis lielākos panākumus. 2006. gada februārī Torps kvalificējās 2006. gada Nāciju Sadraudzības spēlēm ar uzvarām 100 m un 200 m distancēs. Viņš izteica neapmierinātību ar parādīto sniegumu šajās distancēs.Drīz pēc tam viņš atsauca savu dalību no Nāciju Sadraudzības spēlēm, jo saslima ar bronhītu, kā dēļ pārtrauca treniņprocesu. Tāpat sportists atsauca savu dalību no atlases sacensībām uz 2007. gada Pasaules čempionātu. 2006. gada 21. novembrī Torps paziņoja par savu karjeras beigšanu. Viņš atzina, ka plānojis karjeras beigšanu jau kādu laiku, taču ir baidījies no nākotnes, jo peldēšana viņam devusi drošības sajūtu.
2011. gada sākumā tika daudz spekulēts par iespējamo Torpa atgriešanos profesionālajā sportā, jo viņš bija redzēts trenējoties.2011. gada 2. februārī Torps īpašā preses konferencē paziņoja par karjeras atsākšanu un vēlmi startēt 2012. gada Londonas Olimpiskajās spēlēs. Viņš paziņoja, ka vairāk koncentrēsies uz 100 m un 200 m distancēm, kā arī viņš varot dot ieguldījumu Austrālijas komandai stafetes sacensībās. Sportists atklāja, ka nestartēs 400 m distancē, jo nespēšot sagatavot ķermeni šai distancei. Torps piebilda, ka lēmumu par atgriešanos profesionālajā peldēšanā pieņēmis 2010. gada septembrī un atsācis trenēties 13. oktobrī (28. dzimšanas dienā). 2011. gada oktobrī sportists atzina, ka apzinās, ka Londonas Olimpiskajās spēlēs varētu neuzrādīt vēlamos rezultātus.Pirmās sacensības pēc karjeras atsākšanas Torpam bija Pasaules kausa posms Singapūrā. 100 m kompleksajā peldējumā viņš izcīnīja 7. vietu, distanci veicot 56,33 sekundēs.
Torpa panākumi tiek skaidroti ar sportista darba ētiku, garīgo spēku, spēcīgo vēzienu, spēju paātrināties un viņa peldēšanai piemēroto ķermeņa fizioloģiju. Tādēļ bijušais Austrālijas izlases treneris viņu nosaucis par visu laiku izcilāko peldētāju. Swimming World viņa tehniku raksturoja kā "ārkārtēju", savukārt Talbots tam nav piekritis. Tāpat Torps ir pazīstams ar savu sešu sitienu taktiku, lai peldējuma izšķirošajā brīdī varētu aizpeldēt drošā attālumā no pretiniekiem. Tā efektivitāte tika attiecināta uz viņa neparasti lielā izmēra pēdām (50. izmērs).Pēc Torpa karjeras beigšanas ASV peldēšanas izlases galvenais treneris Bobs Boumans viņu nosauca par "visu laiku labāko vidējo distanču peldētāju un... vislabāko stafešu peldētāju". Tāpat viņš piebilda par Torpa spēju popularizēt peldēšanas sportu. Austrālijas Olimpiskās komitejas prezidents Džons Koutss norādīja, ka "turpmākos 50 gadus austrālieši apbrīnos Jana Torpa varoņdarbus". Viena no divām peldētājām, kas ir spējusi uzvarēt vienā distancē trīs Olimpiskajās spēlēs pēc kārtas, Dona Freizere atzina, ka "Torps ir visu laiku izcilākais [brīvā stila] peldētājs pasaulē", kā arī nožēloja, ka viņš ir beidzis karjeru pirms 2008. gada Pekinas Olimpiskajām spēlēm, tādējādi nespējot atkārtot Freizeres panākumu.
Torpa panākumi bieži ir noveduši pie pieņēmumiem, ka sportists lieto dopingu. 2000. gadā pirms Olimpiskajām spēlēm Vācijas izlases galvenais treneris un kapteinis apsūdzēja Torpu par krāpšanos. Viņi apgalvoja, ka Torpa fiziskās īpašības liecina par dopinga lietošanu. 2007. gadā franču laikraksts L'Équipe ziņoja, ka Torpam bijusi normai neatbilstošs līmenis divām neatļautām vielām dopinga testā. Torps noliedza šo apsūdzību, savukārt Austrālijas sporta antidopinga iestāde vēlāk apstiprināja, ka tā bija veikusi izmeklēšanu šajā lietā un noraidīja dopinga lietošanu. FINA vēlāk šo lietu slēdza.Arī pats sportists ir aktīvs antidopinga aizstāvis. Viņš aicināja ieviest asins testu, apsolīja nodot sasaldētu paraugu retrospektīvai pārbaudei un vairākkārt kritizējis FINA par viņaprāt nepilnīgi veiktajām dopinga pārbaudēm.
Torps ir pazīstams ar savu ilglaicīgo interesi par modi, viņš darbojas kā Armani vēstnieks. Tāpat viņam ir sava dizaineru veidoto rotaslietu un apakšveļas līnija. Šādas intereses izraisīja diskusijas sabiedrībā par to, ka Torps varētu būt homoseksuāls. Lai gan gadiem ilgi Torps to bija noliedzis, 2014. gada jūlijā televīzijas intervijā viņš atklāja, ka ir homoseksuāls.
Karjeras laikā Jans Torps bija viens no spilgtākajiem un populārākajiem Austrālijas sportistiem. Neskatoties uz to, ka viņš startēja sporta veidā, kur vairākuma sportistu ienākumi ir minimāli, mārketinga aptaujās Torps ir izdevīgākais Austrālijas sportists sponsoru darījumiem, pārspējot futbolistus, kuri katru nedēļu sacenšas daudz lielākos stadionos. Papildu viņa līgumam ar Adidas, Torpu sponsorēja tādi uzņēmumi kā Qantas, Telstra un Seven Network.Torpa interese par modi un kultūru bieži viņu aizvedusi uz Ņujorku, visbiežāk darījumos ar Armani. Šo pilsētu viņš saucot par savām otrajām mājām. Tāpat Torps bija Pasaules tirdzniecības centrā 2001. gada 11. septembra rītā, tur apstādamies skrējiena laikā. Šīs pašas vizītes laikā Torps piedalījās arī The Tonight Show with Jay Leno šovā, kurā piedalījās salīdzinoši mazās intereses dēļ ASV par peldēšanas sacensībām. Torps vēlāk kļuva par Ņujorkas kandidatūras pārstāvi uz 2012. gada Olimpisko spēļu rīkošanas balsojumu, pat apsolīdams, ka turpinās karjeru līdz šīm sacensībām, ja Ņujorka iegūs tiesības organizēt Olimpiskās spēles. Sportists ir arī filmējies televīzijā. 2002. gadā Torps atveidoja galveno tēlu televīzijas realitātes šovā Undercover Angels, kas bija Charlie's Angels seriāla imitācija. Seriālā viņš vadīja trīs meiteņu vienību, kas paveica labus darbus cilvēkiem, kam tas bija nepieciešams. Lai arī vidēji vienu sēriju vēroja vairāk nekā viens miljons cilvēku, par šo pārraidi bija negatīvas kritiķu atsauksmes. Tāpat viņš ir filmējies amerikāņu seriālā "Draugi".
GrāmatasMalcolm Andrews. Australia at the Olympics. Sydney, New South Wales : ABC Books, 2000. gada jūnijs. ISBN 0-7333-0884-8.
Greg Hunter. Ian Thorpe: The Biography. Sydney, New South Wales : MacMillan, 2004. ISBN 1-4050-3632-X.
Will Swanton. Ian Thorpe Early Years. Melbourne, Victoria : Legend Books, 2002. ISBN 1-877096-12-1.
Don Talbot; Heads, Ian; Berry, Kevin. Talbot: Nothing But the Best. South Melbourne, Victoria : Lothian, 2003. ISBN 0-7344-0512-X. Intervijas«Ian Thorpe 'I'm No Angel'». Yahoo. 2008. gada 30. janvārī. Arhivēts no oriģināla, laiks: 2010. gada 20. janvārī. Skatīts: 2011. gada 7. novembrī. (angliski)
«We revisit our 2002 Ian Thorpe interview and speak to Swimming Australia head coach Alan Thompson». ABC. 2006. gada 24. novembrī. Arhivēts no oriģināla, laiks: 2013. gada 23. aprīlī. Skatīts: 2011. gada 7. novembrī. (angliski)
