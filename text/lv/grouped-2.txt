
Amerikas Savienotās Valstis (angļu: the United States of America), arī ASV jeb Savienotās Valstis (United States, USA, US), ir federāla konstitucionāla republika, kas sastāv no 50 štatiem un no viena federālā apgabala. Valsts atrodas galvenokārt Ziemeļamerikas centrālajā daļā, kur tās savstarpēji saistītie 48 štati un galvaspilsētas apgabals Vašingtona ir izvietoti starp Atlantijas un Kluso okeānu. Ziemeļos tā robežojas ar Kanādu, bet dienvidos ar Meksiku. Savienotajās Valstīs bez kontinentālajiem štatiem ietilpst arī Aļaska un Havajas. Aļaskas štats atrodas Ziemeļamerikas ziemeļrietumos, kur tas austrumos robežojas ar Kanādu, savukārt rietumos ir jūras robeža ar Krieviju, kas iet cauri Beringa šaurumam. Havaju štats ir arhipelāgs Klusā okeāna vidū. Savienoto Valstu pakļautībā ir arī teritorijas Karību jūrā (Puertoriko un ASV Virdžīnas) un Klusajā okeānā (nozīmīgākās no tām ir Amerikāņu Samoa, Guama un Ziemeļu Marianas Salas).
Ar 9,83 miljoniem km² lielu platību un 306 miljoniem iedzīvotāju Savienotās Valstis ir trešā vai ceturtā lielākā valsts pasaulē pēc platības, savukārt pēc iedzīvotāju skaita tā stabili ir trešā lielākā valsts. Amerikāņi ir viena no pasaules etniski daudzveidīgākajām un daudzkulturālākajām nācijām. ASV ekonomika ir lielākā nacionālā ekonomika pasaulē, 2008. gadā tās iekšzemes kopprodukts bija 14,3 triljoni ASV dolāru (23% no visas pasaules un gandrīz 21% no pirktspējas paritātes).Valsts tika izveidota no 13 Lielbritānijas Karalistes kolonijām Atlantijas okeāna krastā. 1776. gada 4. jūlijā kolonisti pieņēma Neatkarības deklarāciju, kurā tika pasludināta koloniju neatkarība no Lielbritānijas. Pēc tam kolonijas izveidoja savienību.
Mazāk nekā pirms 400 gadiem Savienoto Valstu teritoriju apdzīvoja tikai Amerikas pamatiedzīvotāji, bet šajā laikā tā ir kļuvusi par pasaules spēcīgāko lielvalsti. ASV austrumos atrodas Apalaču kalni, rietumos — Klinšu kalni, bet vidusdaļā lielāko daļu no teritorijas aizņem Lielie līdzenumi. Lielie ogļu, naftas un citu derīgo izrakteņu krājumi, kā arī plašā imigrācija 19. gadsimtā un 20. gadsimta sākumā veicināja strauju rūpniecības un tirdzniecības uzplaukumu. Mūsdienās amerikāņu ražotās preces, kā arī kultūra ir atpazīstamas visā pasaulē.
1507. gadā vācu kartogrāfs Martins Valdzēmillers (Martin Waldseemüller) izveidoja pasaules karti, kurā viņš Rietumu puslodes zemes nodēvēja par "Ameriku" ("America") — itāliešu pētnieka un kartogrāfa Amerigo Vespuči vārdā. Kādreizējās Britu kolonijas pirmās izmantoja šo jaunās valsts nosaukumu Neatkarības deklarācijā, kas bija "vienprātīga trīspadsmit Amerikas Savienoto Valstu Deklarācija", un to 1776. gada 4. jūlijā pieņēma "Amerikas Savienoto Valstu pārstāvji" ("Representatives of the United States of America"). Pašreizējais nosaukums tika oficiāli noformēts 1777. gada 15. novembrī, kad Otrais Kontinentālais Kongress (Second Continental Congress) pieņēma Konfederācijas statūtus (Articles of Confederation). Vispārpieņemta ir arī īsā forma — ASV. Ir arī citas izplatītas valsts nosaukuma formas, piemēram, Savienotās Valstis vai vienkārši Amerika. Sarunvalodā dažreiz šī valsts tiek saukta arī par "Štatiem". Kādreiz populārs Savienoto Valstu nosaukums bija arī Kolumbija, kas radies no Kristofora Kolumba vārda. Šis nosaukums joprojām ir aktuāls Kolumbijas apgabala nosaukumā.
Standarta vārds, kā dēvē Savienoto Valstu pilsoni, ir "amerikānis". Angļu valodā nosaukums "Savienoto Valstu" ("United States") formāli tiek lietots arī kā īpašības vārds. Izplatīti īpašības vārdi, kas tiek lietoti attiecībā uz valsti, ir arī "amerikāņu" un "ASV", piemēram, "amerikāņu vērtības", "ASV bruņotie spēki" un tā tālāk. Vārds "amerikānis" reti tiek attiecināts uz cilvēkiem, kuri nav saistīti ar Savienotajām Valstīm.
Sākotnēji angļu valodā frāze "Amerikas Savienotās Valstis" tika lietota daudzskaitlī — piemēram, "the United States are" ("Savienotās Valstis ir") — tajā skaitā arī Savienoto Valstu Konstitūcijas trīspadsmitajā grozījumā, kas ratificēts 1865. gadā. Kā vienskaitļa formu — tas ir, "the United States is" — sāka lietot pēc Pilsoņu kara beigām. Šobrīd šīs frāzes standarta forma ir vienskaitlis; daudzskaitļa forma ir saglabāta idiomā "these United States" ("šīs Savienotās Valstis").
Amerikas pamatiedzīvotāji mūsdienu Amerikas Savienoto Valstu teritorijā ieceļoja no Āzijas. Viņi aptuveni pirms 10—15 tūkstoš gadiem šķērsoja Beringa šaurumu un nonāca mūsdienu Aļaskas teritorijā. Laikam ritot, ciltis izklīda pa visu Ziemeļameriku. 
1492. gadā Kristofors Kolumbs atklāja Karību jūras salas, bet pirmais eiropietis, kas tajā laikā piestāja mūsdienu ASV krastos, bija spānis Huans Ponse de Leons, kurš 1513. gada 2. aprīlī izkāpa zemē, kuru nosauca par "La Floridu". Pēc eiropiešu kolonistu ierašanās ASV Austrumu krastā daudzi miljoni Amerikas pamatiedzīvotāju mira no eiropiešu slimībām, piemēram, no bakām.
1606. gadā Londonā un Plimutā tika izveidotas vairākas kompānijas, kas nodarbojās ar ASV ziemeļaustrumu krasta izpēti un apguvi. Tomēr pirmā angļu apmetne 1607. gadā ASV tika uzcelta vairāk uz dienvidiem, mūsdienu Virdžīnijas štatā. Tā tika nosaukta par Džeimstaunu. Tas bija tirdzniecības punkts, kuru izveidoja trīs kuģu apkalpes "Newport" kuģa kapteiņa vadībā. Šī vieta vienlaicīgi kalpoja arī par atbalsta punktu apkārtnes izpētei. 1609. gadā Džeimstaunā tika izveidotas tabakas plantācijas, tādēļ ciemats piedzīvoja uzplaukumu. Ap 1620. gadu ciematā dzīvoja vairāk nekā 1000 iedzīvotāju. Imigrantus no Eiropas vilināja kontinentā atrodamie dabas resursi. Imigranti devās uz Ameriku arī tādēļ, ka Eiropā viņiem, atšķirībā no vairākuma, bija citādas domas par valdošo reliģiju un politisko varu. Daudzi pārcēlās uz Jauno pasauli ar visu savu ģimeni un iedzīvi. Par spīti Jaunās pasaules vilinājumam, daudzi saskārās ar pārtikas trūkumu, kuru nespēja dot jaunatklātā zeme. 1619. gadā uz Džeimstaunu tika atvesti pirmie melnādainie vergi. Tos no Āfrikas atveda nīderlandieši. Angļi no viņiem nopirka 20 vergus, kuri turpmāk kalpoja kolonistiem.
1620. gada decembrī Masačūsetsas krastos piestāja kuģis "Mayflower", uz kura klāja bija 109 puritāņu—kalvinistu svētceļotāji. Ar šo brīdi tiek uzskatīts, ka sākās mērķtiecīga angļu kolonizācija Jaunanglijā. Šie svētceļotāji noslēdza savstarpēju vienošanos par demokrātiju, pašpārvaldi un pilsoņu tiesībām. Vēlāk līdzīgas vienošanās noslēdza Konektikutas, Ņūhempšīras un Rodailendas kolonisti. Līdz 1630. gadam Plimutas kolonijā, kas bija Jaunanglijas pirmā kolonija un vēlāk kļuva par Masačūsetsu, bija izveidojušās vairākas pilsētiņas, kurās uz dzīvi apmetās nesen atbraukušie angļu puritāņi. No 1630. līdz 1643. gadam Jaunanglijā no Eiropas ieradās vairāk nekā 20 tūkstoši cilvēku. Arī Amerikas dienvidu kolonijās apmetās uz dzīvi vairāk nekā 45 tūkstoši cilvēku.
75 gadu laikā, kopš Virdžīnijas kolonijas izveidošanas, radās vēl 12 kolonijas — Ņūhempšīra, Masačūsetsa, Rodailenda, Konektikuta, Ņujorka, Ņūdžersija, Pensilvānija, Delavēra, Mērilenda, Ziemeļkarolīna, Dienvidkarolīna un Džordžija.
Pēc Septiņgadu kara 18. gadsimta vidū Apvienotā Karaliste no Francijas ieguva Kanādu un Luiziānas austrumu daļu. Pēc kara Lielbritānija valsts kase bija lielos parādos, un tā kā nodokļi pašā Lielbritānijā jau bija augsti, tika nolemts ieviest tiešos nodokļus Amerikas kolonijās. Tas noveda pie koloniju iedzīvotāju neapmierinātības, sākās masu kustība. 1770. gados masu nemieri pārauga Neatkarības karā, kurš ilga no 1775. līdz 1783. gadam. Tā bija pirmā revolūcija Savienotajās Valstīs.
ASV pasludināja savu neatkarību 1776. gada 4. jūlijā, kad tās ar Francijas palīdzību sakāva Lielbritānijas koloniālo armiju. ASV Neatkarības deklarācija kļuva par politisku un filozofisku izaicinājumu Eiropai, jo saturēja fundamentālus apgaismības principus. Tā, atšķirībā no Eiropā dominējošām monarhisma attiecībām, ietvēra Džona Loka līgumattiecību nostādnes, Monteskjē idejas par varas dalīšanu valstī, Žana Žaka Ruso sabiedriskā līguma principus. Te gan saskatāma zināma vēsturiska ironija, jo virkne deklarācijas autoru, tai skaitā Tomass Džefersons un Džordžs Vašingtons, bija vergturi.
ASV sāka veidoties kapitālisma iekārtas elementi. Dienvidu štatos pārsvarā bija lieli pusfeodāli zemes īpašumi — plantācijas, kuras apstrādāja no Āfrikas ievestie vergi.
Saspīlējums vergu un brīvo valstu vidū aizsāka domstarpības valsts un federālo valdību attiecībās, kā arī spēcīgus konfliktus saistībā ar vergturības izplatīšanos jaunajos štatos jeb valstīs. Abrahams Linkolns, kurš galvenokārt bija pret verdzību noskaņotās Republikāņu partijas kandidāts, 1860. gadā tika ievēlēts par prezidentu. Pirms viņa stāšanās šajā amatā septiņi vergu štati paziņoja par atšķelšanos — ko federālā valdība uzskatīja par nelegālu rīcību — un izveidoja Amerikas Konfederācijas Valstis ("Confederate States of America"). Ar Konfederācijas biedru uzbrukumu Samteras fortam (Fort Sumter) bija sācies Amerikas pilsoņu karš, un vēl četras vergu valstis pievienojās Konfederācijai. Linkolna Emancipācijas proklamēšana (Emancipation Proclamation) izraisīja verdzības beigas Savienībā. Pēc Savienības uzvaras 1865. gadā, trīs veiktie grozījumi ASV konstitūcijā nodrošināja brīvību gandrīz četriem miljoniem afroamerikāņu, kuri iepriekš bija vergi, kā arī padarīja viņus par pilsoņiem un piešķīra balsstiesības. Karš un tā iznākums izraisīja būtisku federālās varas palielināšanos.
Pēc kara un Linkolna slepkavības radikālie republikāņi pielietoja Rekonstrukcijas politiku, kas bija vērsta uz Dienvidu štatu reintegrāciju un pārveidošanu, vienlaikus nodrošinot tikko atbrīvoto vergu tiesības. 1876. gada apstrīdēto prezidenta vēlēšanu risinājums, ko panāca 1877. gada kompromiss, noslēdza Rekonstrukciju; Džima Krova (Jim Crow) likumi drīz vien atņēma vēlēšanu tiesības daudziem afroamerikāņiem. Ziemeļu štatos urbanizācija un vēl nebijis imigrantu pieplūdums no Dienvidu un Austrumu Eiropas paātrināja valsts industrializāciju. Imigrācijas vilnis, kas ilga līdz pat 1929. gadam, nodrošināja valsti ar darbaspēku un pārveidoja amerikāņu kultūru. Valsts attīstību veicināja augstu tarifu aizsardzība, nacionālās infrastruktūras veidošana un jauni banku noteikumi. 1867. gadā Savienotās Valstis nopirka no Krievijas Aļasku, un līdz ar to noslēdzās valsts cietzemes paplašināšanās. 1890. gadā slaktiņš pie Vundednī strauta (Wounded Knee Massacre) bija pēdējais bruņotais konflikts ar indiāņiem.
1893. gadā Havaju salās dzīvojoši amerikāņu uzņēmēji gāza Havajas Karalistes vietējo iedzīvotāju monarhiju un 1898. gadā Savienotās Valstis ar varu anektēja Havaju arhipelāgu. Uzvara Spānijas-Amerikas karā tajā pašā gadā parādīja, ka Savienotajām Valstīm piederēja vara pasaules mērogā. Pēc kara ASV ieguva Puertoriko, Guamu un Filipīnas. Filipīnas ieguva neatkarību pusgadsimtu vēlāk; Puertoriko un Guama joprojām atrodas ASV pakļautībā.
Pirmā pasaules kara izcelšanās laikā, 1914. gadā, Savienotās Valstis saglabāja neitrālu pozīciju. Vairums amerikāņu juta līdzi britiem un frančiem, tomēr daudzi bija noskaņoti pret iejaukšanos. 1917. gadā Savienotās Valstis pievienojās Antantes valstīm, pavēršot notikumu gaitu pret Centrālajiem Spēkiem. Karam beidzoties ASV Senāts nevēlējās ratificēt un neapstiprināja Versaļas līgumu, kas izveidoja Tautu Savienību. Valsts rīkojās saskaņā ar unilaterālisma politiku, kas robežojās ar izolacionismu. 1920. gadā kustība par sieviešu līdztiesībām guva panākumus ar konstitucionālajiem grozījumiem, kas sievietēm piešķīra balstiesības. Labklājība vētrainajos divdesmitajos gados ("the Roaring Twenties") beidzās ar Volstrītas sabrukumu un bankrotu 1929. gadā, kas izraisīja Lielo depresiju. Pēc Franklina D. Rūzvelta ievēlēšanas prezidenta amatā 1932. gadā atbildes reakcija bija Jaunais kurss ("the New Deal"), kas apvienoja dažāda veida politiku, un palielināja valdības iejaukšanos jeb intervenci ekonomikā. "The Dust Bowl" ("Smilšu katls") 20. gadsimta trīsdesmito gadu vidū noveda nabadzībā daudzas lauksaimniecības un izraisīja jaunu rietumu migrācijas vilni.
Savienotās Valstis arī bija neitrālā pozīcijā Otrā pasaules kara sākuma posmā, kad nacistiskā Vācija iebruka Polijā un 1939. gada septembrī to okupēja. Savienotās Valstis iesaistījās tikai 1941. gada martā, kad sāka materiāli atbalstīt Antantes valstis saskaņā ar Lendlīzes programmu. 1941. gada 7. decembrī Savienotās Valstis pievienojās Sabiedrotajiem cīņā pret Ass valstīm, kad Japāna negaidīti veica uzbrukumu Pērlhārborai. Iesaistīšanās šajā karā veicināja Amerikas ekonomiku, sekmējot kapitāla ieguldījumus un darbavietu izveidi. Lielāko karojošo valstu vidū Savienotās Valstis bija vienīgā valsts, kas kara dēļ kļuva bagātāka. Sabiedroto valstu konferences Bretonvudsā (Bretton Woods) un Jaltā lika pamatus jaunai starptautisko organizāciju sistēmai, kas nostādīja Savienotās Valstis un Padomju Savienību pasaules notikumu centrā. Pēc uzvaras Eiropā 1945. gadā notika starptautiska konference Sanfrancisko, kuras laikā tika izveidota Apvienoto Nāciju Harta, kura kļuva aktīva pēc kara. Savienotās Valstis radīja pirmos kodolieročus, kurus 1945. gada augustā izmantoja, uzmetot divas bumbas uz Japānas pilsētām Hirosimu un Nagasaki. Tā paša gada 2. septembrī Japāna kapitulēja, un līdz ar to beidzās arī karš.
Savienotās Valstis un Padomju Savienība pēc Otrā pasaules kara visiem līdzekļiem tiecās pēc varas. Aukstā kara laikā iezīmējās attiecības starp abām lielvarām, kurās dominēja militārisms, kas saistījās ar Eiropu, NATO un Varšavas paktu. Savienotās Valstis veicināja brīvo tirgu un kapitālismu, turpretim Padomju Savienība sekmēja komunismu un centrāli plānotu ekonomiku. Amerikāņu karaspēks cīnījās ar komunistiskās Ķīnas bruņotajiem spēkiem Korejas karā, kas ilga no 1950. līdz 1953. gadam. Antiamerikānisko aktivitāšu komitejas palāta ierosināja vairākas izmeklēšanas pret aizdomīgiem kreiso partiju biedru apsvērumiem; tai pat laikā senators Džozefs Makārtijs kļuva par aktīvu antikomunistisko uzskatu paudēju un komunistiski un kreisi noskaņoto amerikāņu vajāšanu galveno iniciatoru.
Pēc tam, kad 1961. gadā Padomju Savienība veica pirmo cilvēka lidojumu kosmosā, prezidents Džons Kenedijs izteica vēlmi, lai Savienotās Valstis būtu pirmās, kuras varētu aizvest "cilvēku uz Mēnesi". Tas tika sasniegts 1969. gadā. Kenedijs arī saskārās ar virkni saspīlētu notikumu saistībā ar Padomju bruņoto spēku kodolieročiem Kubā. Tajā pašā laikā Savienotās Valstis piedzīvoja ilgstošu ekonomikas uzplaukumu. Palielinājās pilsoņu tiesību kustību skaits, ko vadīja afroamerikāņi — tādi kā Roza Pārksa un Martins Luters Kings, kas cīnījās pret segregāciju jeb noslāņošanos un diskrimināciju. Pēc Kenedija slepkavības 1963. gadā prezidents Lindons Džonsons pieņēma Pilsoņu Tiesību aktu (1964. gadā) un Aktu par balsstiesībām (1965. gadā). Džonsons un viņa amata pēctecis Ričards Niksons izvērsa karu par pilnvarām Dienvidaustrumuāzijā, kas turpinājās ar neveiksmīgo Vjetnamas karu. Pieauga plaši izplatītā kontrkultūru kustība, kuru sekmēja nostāja pret Vjetnamas karu, tumšādaino nacionālisms un dzimumu revolūcija. Betija Frīdana (Betty Friedan), Glorija Šteinema (Gloria Steinem) un citas vadīja feminisma jauno vilni, kas tiecās pēc sieviešu līdztiesībām un vienlīdzības politiskā, sociālā un ekonomiskā ziņā.
Votergeitas skandāla rezultātā 1974. gadā Niksons kļuva par pirmo ASV prezidentu, kurš izvēlējās atkāpties no amata, nevis tikt apsūdzēts valsts noziegumā ar tādiem spriedumiem kā taisnīguma kavēšana un varas ļaunprātīga izmantošana. Viņa vietā par prezidentu kļuva viceprezidents Džeralds Fords. Džimija Kārtera administrācija 1970. gadu beigās iezīmējās ar stagflāciju un Irānas ķīlnieku krīzi. Ronalda Reigana ievēlēšana prezidenta amatā 1980. gadā vēstīja par pozitīvu maiņu Amerikas politikā, kas atainojās būtiskās izmaiņās nodokļu iekasēšanā un izdevumu prioritāšu ziņā. Viņa otrais termiņš šajā amatā izraisīja gan Irānas-Kontra skandālu (Iran-Contra scandal), gan arī nozīmīgu diplomātisko progresu saistībā ar Padomju Savienību. Aukstais karš noslēdzās ar Padomju Savienības sabrukumu.
Savienotās Valstis saglabāja savas pozīcijas kā lielvara, kad tās un to sabiedrotās valstis piedalījās 1990. gadu sākumā Apvienoto Nāciju sankcionētajā Līča karā prezidenta Džordža H. V. Buša vadībā un 1990. gadu beigās Dienvidslāvijas karos prezidenta Billa Klintona vadībā. No 1991. gada marta līdz 2001. gada martam prezidenta Klintona administrācijas darbības laikā ASV piedzīvoja ilgstošāko izaugsmi ASV vēsturē, kura gan reizē ietvēra spekulāciju burbuļa uzblīšanu (dot-com bubble). 1998. gadā civilā tiesas prāva un seksa skandāls izraisīja Klintona impīčmentu, bet viņš savu amatu saglabāja. 2000. gada ASV prezidenta vēlēšanas noslēdzās ar ASV Augstākās tiesas lēmuma pieņemšanu — Džordžs V. Bušs, Džordža H.V. Buša dēls, kļuva par prezidentu.
2001. gada 11. septembrī al-Qaeda teroristi šokēja pasauli ar uzbrukumu Pasaules tirdzniecības centram Ņujorkā un Pentagonam netālu no Vašingtonas. Tajā tika nogalināti aptuveni trīs tūkstoši cilvēku. Kā atbildes reakciju Buša administrācija uzsāka "Karu pret terorismu". 2001. gada beigās ASV Bruņotie spēki iebruka Afganistānā, gāza talibu valdību un iznīcināja al-Qaeda mācību nometnes. Talibu nemiernieki turpina partizāņu karu. 2002. gadā prezidenta Buša administrācija uz strīdu pamata sāka pieprasīt izmaiņas Irākas pastāvošajā režīmā un valsts iekārtā. NATO atbalsta trūkuma dēļ, vai arī pateicoties skaidri izteiktam Apvienoto Nāciju mandātam par militāru iejaukšanos, prezidents Bušs organizēja Labprātīgo koalīciju ("Coalition of the Willing"); 2003. gadā koalīcijas bruņotie spēki iebruka Irākā, gāžot Irākas diktatoru un bijušo ASV sabiedroto — Sadamu Huseinu. Starptautiskā cilvēktiesību aizstāvības organizācija "Amnesty International" ir apsūdzējusi Savienotās Valstis cilvēktiesību pārkāpumā saistībā ar vajāšanu Karā pret terorismu un Irākas karā.2005. gadā viesuļvētra "Katrīna" radīja nopietnus postījumus lielākajā daļā ASV dienvidu teritorijās, izpostot Ņūorleānu. 2008. gada 4. novembrī globālās ekonomikas krīzes laikā Baraks Obama tika ievēlēts par ASV prezidentu. Viņš ir pirmais afroamerikānis, kurš ieņem ASV prezidenta amatu.
Savienoto Valstu platība ir gandrīz 9,83 miljoni km², bet kontinentālās ASV platība (bez Aļaskas un Havaju salām) ir aptuveni 7,8 miljoni km². Aļaskas platība, kuru no kontinentālās ASV atdala Kanāda, ir aptuveni 1,48 miljoni km², savukārt Havaju salu platība, kuras atrodas Klusā okeāna ziemeļu daļas centrā, ir tikai 16,2 tūkstoši km². Atkarībā no tā, kāda ir Ķīnas platība (ar vai bez Taivānas), ASV ir trešā vai ceturtā lielākā valsts pasaulē pēc platības. Pirmās divas vietas ieņem Krievija un Kanāda.
ASV pārvalda arī teritorijas Karību jūrā (Puertoriko un ASV Virdžīnas) un Klusajā okeānā (Amerikāņu Samoa, Guama un Ziemeļu Marianas Salas).
Savienoto Valstu austrumu krastu apskalo Atlantijas okeāns, rietumu krastu Klusais okeāns, bet dienvidaustrumus apskalo Meksikas līcis. Ziemeļos tā robežojas ar Kanādu, bet dienvidos — ar Meksiku. Savienotajām Valstīm ir jūras robeža arī ar Krievijas Federāciju. Tā iet cauri Beringa šaurumam pie Aļaskas krastiem. Aļaskas ziemeļu krastu apskalo arī Ziemeļu Ledus okeāns.
ASV teritorijā ir vairāki lieli fiziogrāfiski objekti. Austrumos pie Atlantijas okeāna krastiem atrodas Apalaču kalnu sistēma. Rietumos un dienvidos no tās atrodas zemienes, pa kurām plūst ASV lielākās upes, piemēram, Misisipi un Misūri. Vēl uz rietumiem apvidus pārvēršas līdzenumos un prērijās, kurus sauc par Lielajiem līdzenumiem, bet aiz tiem sākas Klinšu kalni un Kordiljeru kalnu sistēma. Kordiljeru kalnu sistēma aizņem teju vai visus rietumos.
Arī Aļaskā atrodas Kordiljeru kalnu sistēma. Tieši šeit atrodas arī Savienoto Valstu augstākais punkts, tas ir Denali (6193 m). Savukārt Havaju salas ir vulkāniskas salas, kuru augstākais punkts ir 4205 metrus virs jūras līmeņa, tas ir Maunakea.
Savienoto Valstu lielā izmēra dēļ valstī ir praktiski ļoti plaša spektra klimats. Lielākā daļa no valsts atrodas mērenajā joslā, bet Havajas, Floridas dienvidu daļa atrodas tropu joslā, savukārt Aļaska atrodas arktiskajā joslā. No Lielo līdzenumu 100. meridiāna uz rietumiem ir sastopami arī pustuksneši.
ASV klimatu spēcīgi ietekmē gaisa masas, kas nāk no Klusā okeāna ziemeļu daļas. Savukārt ASV dienvidu štatus regulāri apdraud viesuļvētras jeb orkāni. 2005. gadā viena no tām, viesuļvētra "Katrīna", nopostīja Ņūorleānu, savukārt ASV vidienē regulāri plosās tornādo.
Zemākā gaisa temperatūra ir reģistrēta Aļaskā. Tā sasniedza −62 °C. Savukārt augstākā temperatūra ir reģistrēta Nāves ielejā, Kalifornijā, kur termometra stabiņš sasniedza +56,7 °C atzīmi. Šī temperatūra ir par grādu zemāka, nekā pasaulē reģistrētā augstākā temperatūra.
Amerikas Savienotās Valstis ir federāla savienība, kas administratīvi iedalīta 50 štatos. Sākotnēji pastāvošie trīspadsmit štati bija trīspadsmit koloniju pēcteči, kuri pretojās britu likumiem. Lielākā daļa pārējo štatu tika pievienoti no teritorijām, kas tika iegūtas kara laikā vai arī tās iegādājās ASV valdība. Kā daži izņēmumi ir Vērmonta, Teksasa un Havajas: katrs no šiem štatiem, pirms tie pievienojās valstu savienībai. bija neatkarīga republika. Vēl citi izņēmumi ir tie štati, kurus veidojuši sākotnējo trīspadsmit štatu teritorijā dzīvojošie. Savienoto Valstu vēstures pašā sākumā trīs štati tika šādi izveidoti: Kentuki no Virdžīnijas; Tenesī no Ziemeļkarolīnas; Meina no Masačūsetsas. Amerikas pilsoņu kara laikā Ziemeļvirdžīnija atdalījās no Virdžīnijas. Visjaunākais štats — Havajas — ieguva štata statusu 1959. gada 21. augustā. Štatiem nav tiesību atdalīties no savienības.
Štati kopā veido liela mēroga ASV zemes masu; vēl divas citas teritorijas, kas uzskatāmas par neatņemamu ASV valsts daļu, ir Kolumbijas apgabals, federālais apgabals, kur atrodas galvaspilsēta Vašingtona; un Palmiras atols (Palmyra Atoll), kas ir neapdzīvota, bet ietilpst valsts teritorijā Klusajā okeānā un atrodas Klusajā Okeānā. Savienotajām Valstīm pieder arī piecas lielas aizjūras teritorijas: Puertoriko un ASV Virdžīnas Karību jūrā; un Amerikāņu Samoa, Guama un Ziemeļu Marianu Salas Klusajā okeānā. Šajās visās iepriekš minētajās teritorijās dzimušiem ir ASV pilsonība (izņemot tikai Amerikāņu Samoa teritorijā dzimušos).
ASV daba ir ļoti dažāda, tādēļ valstī ir daudzas aizsargājamas dabas teritorijas. Vecākais dabas parks ne tikai ASV, bet arī pasaulē ir Jeloustonas nacionālais parks. Tas tika nodibināts jau 1872. gadā. Pašlaik ASV ir 35 nacionālie parki. Tās ir plašas teritorijas, kurās ir gan vietas, kur apmeklētājus neielaiž, gan arī speciāli tūristiem iekārtotas vietas. Visvairāk apmeklētais ir Greitsmokimauntinsu nacionālais parks Dienvidapalačos, ko gadā apskata 9 miljoni tūristu. Valsts rietumdaļā pazīstamākie ir Jeloustonas geizeru parks, Lielais Kolorādo kanjons, kā arī Josemitu ieleja.
Savienotās Valstis ir pasaulē vecākā joprojām eksistējošā federācija. ASV ir konstitucionāla republika, "kurā vairākuma likumi nosaka minoritāšu tiesības, kas tiek aizsargātas ar likumu." Tā būtībā ir veidota kā reprezentatīvā demokrātija, lai gan ASV pilsoņi, kuri dzīvo šīs valsts teritorijā, netiek pielaisti pie balsošanas federālo amatpersonu vēlēšanās. Valdības darbību regulē pilnvaru nodalīšana, ko paredz ASV konstitūcija, kas kalpo par valsts galveno juridisko dokumentu. Amerikāņu federālajā sistēmā pastāv trīs līmeņu valdība — federālā, valsts un vietējā; vietējās valdības pienākumi tiek vispārēji iedalīti starp apgabalu valdību un pašvaldībām. Gandrīz visos gadījumos izpildvaras un likumdošanas amatpersonas tiek ievēlētas pēc apgabala pilsoņu balsu vairākuma. Nepastāv proporcionālā pārstāvniecība federālā līmenī, un tas ir ļoti rets gadījums arī zemākos valdības līmeņos. Federālās un valsts juridiskās un ministru kabineta amatpersonas parasti ieceļ izpildvara un apstiprina likumdevēja vara, lai gan daži valsts tiesneši un amatpersonas tiek ieceltas pēc tautas balsojuma.
likumdošana: divpalātu Kongress, ko veido Senāts un Pārstāvju palāta; pieņem federālos likumus, deklarē karu, pieņem līgumus un vienošanās, pieder vara pār naudas līdzekļiem un vara par amatpersonu atcelšanu no amata, tādējādi tai pieder iespēja atcelt no amata valdības locekļus.
izpildvara: prezidents ir militārais virspavēlnieks; pieder veto tiesības likumdošanas likumprojektos, pirms tiek pieņemts likums; ieceļ Ministru kabinetu un citas amatpersonas, kuras pārrauga un īsteno federālos likumus un politiku.
tiesu vara: Augstākā tiesa un zemākās federālās tiesas, kurās tiesnešus ieceļ prezidents saskaņā ar Senāta apstiprinājumu; skaidro likumus un atceļ tos likumus, kuri uzskatāmi par antikonstitucionāliem.
Pārstāvju palāta ietver 435 biedrus, no kuriem ikviens pārstāv kongresa apgabalu termiņā uz diviem gadiem. Pārstāvju palātas amati ir proporcionāli iedalīti starp štatiem, vadoties pēc iedzīvotāju skaita katros desmit gados. Tā, piemēram, pēc 2000. gadā veiktās tautas skaitīšanas, septiņiem štatiem pieder kā minimums vismaz viens pārstāvis, turpretim Kalifornijai, kas ir vislielākais štats pēc iedzīvotāju skaita, pieder piecdesmit trīs amata vietas. Senātā ir 100 biedri, kurā katru štatu pārstāv divi senatori, kas vairumā gadījumu tiek ievēlēti uz sešu gadu termiņu; viena trešdaļa no Senāta amata posteņiem tiek ievēlēti katru otro gadu. Prezidents tiek ievēlēts uz četru gadu termiņu un var tikt ievēlēts amatā ne vairāk kā uz diviem termiņiem. Prezidentu neievēl pēc tiešā balsojuma, bet pēc netiešās vēlēšanu kolēģijas sistēmas, kurā izšķirošās balsis sadala štati. Augstākajā tiesā, ko vada galvenais Savienoto Valstu tiesnesis, ir deviņi biedri, kas atrodas šajos amatos uz mūžu. Valstu jeb štatu valdības ir veidotas pēc aptuveni līdzīga parauga; Nebraskas štatam vienīgajam ir vienkameras likumdošanas vara. Katra štata gubernatori tiek ievēlēti tiešā veidā.
Visi likumi un procedūras gan štatos, gan federālajās valdībās ir priekšmets, kuru nepieciešams pārskatīt, un jebkurš likums, kas nav spēkā ar konstitūciju, ir atceļams. Konstitūcijas oriģinālteksts paredz federālās valdības struktūru un pienākumus, kā arī tās saikni ar katru štatu individuāli. Konstitūcijas pirmais pants aizsargā tiesības izmantot habeas corpus principu, kas saistīts ar aizsardzību pret iespējami nelikumīgu apcietinājumu (ieslodzītajiem nodrošina tiesības apstrīdēt viņu aizturēšanu, kas uzliek pienākumu varas iestādēm pierādīt aizturēšanas pamatotību), bet trešais pants garantē tiesības uz tiesas procesu un likumīgu iztiesāšanu visās krimināllietās. Ja Konstitūcijā tiek veikti grozījumi, tiem jāgūst atbalsts vismaz no trīs ceturtdaļām štatu. Konstitūcijā ir veikti grozījumi divdesmit septiņas reizes; pirmie desmit grozījumi, kas sastādīja Tiesību hartu, un Četrpadsmitais Konstitūcijas grozījums paredz galveno pamatu amerikāņu individuālajām tiesībām.
Lielākajā daļā savas vēstures Savienoto Valstu darbība bijusi saskaņā ar divu partiju sistēmu. Vēlētiem amatiem visos līmeņos štata administrētās primārās vēlēšanās tiek izvēlēti galvenie partiju kandidāti, kas piedalīsies turpmākajās vispārējās vēlēšanās. Kopš 1856. gada vispārējām vēlēšanām galvenās partijas ir bijušas Demokrātiskā partija (the Democratic Party), kura dibināta 1824. gadā, un Republikāniskā partija (the Republican Party), kura dibināta 1854. gadā. Kopš Pilsoņu kara laikiem tikai viens trešās partijas prezidenta kandidāts — bijušais prezidents Teodors Rūzvelts, kurš darbojās kā Progresa aizstāvis jeb Progresists 1912. gadā — ir ieguvis 20% tautas balsošanā.
Amerikāņu politiskajā kultūrā Republikāņu partija tiek uzskatīta par centrāli labējo jeb "konservatīvo" partiju, savukārt Demokrātu partija uzskatāma par centrāli kreiso jeb "liberālo" partiju. Ziemeļaustrumu un Rietumu krasta štati, kā arī daži no Lielo ezeru štatiem, kuri tiek dēvēti arī par "zilajiem štatiem" (blue states), ir relatīvi liberāli. Tā sauktie "sarkanie štati" (red states) ASV dienvidos un lielākā daļa Lielā līdzenuma un Klinšu kalnu štati ir relatīvi konservatīvi.
2008. gada vēlēšanās prezidenta amatu ieguva demokrāts Baraks Obama, kurš ir 44. prezidents ASV un pirmais afroamerikānis, kurš ievēlēts šajā amatā. Visi iepriekšējie prezidenti bijuši tikai eiropiešu izcelsmes pārstāvji. 2008. gada prezidenta vēlēšanas arī parādīja, ka Demokrātu partija nostiprina savu ietekmi un kontroli gan Pārstāvju palātā, gan Senātā. 111. Savienoto Valstu Kongresā Senāts ietvēra 57 demokrātus, divus neatkarīgos pārstāvjus, kuri slēgtā pirmsvēlēšanu kampaņā piedalījās kopā ar demokrātiem, un 40 republikāņi (tiek diskutēts par vēl vienu amata posteni); Pārstāvju palāta ietver 256 demokrātus un 178 republikāņus (viens amata postenis ir vakants).
Savienotajām Valstīm pieder globāla ietekme ekonomikas, politikas un militārā jomā. ASV ir pastāvīgs biedrs Apvienoto Nāciju Organizācijas (ANO) Drošības Padomē, un Ņujorkā atrodas ANO galvenā mītne jeb centrālā pārvalde. Gandrīz visām valstīm ir savas vēstniecības, kuras atrodas Vašingtonā, kā arī daudzi konsulāti visā valsts teritorijā. Turklāt gandrīz visas valstis uzņem savās valstīs amerikāņu diplomātiskās pārstāvniecības. Tomēr Kubai, Irānai, Ziemeļkorejai, Butānai, Sudānai un Ķīnas Republikai (Taivānai) nepastāv oficiālas diplomātiskas attiecības ar Savienotajām Valstīm.
Savienotajām Valstīm ir īpašas attiecības ar Apvienoto Karalisti, kā arī spēcīga saikne ar Austrāliju, Jaunzēlandi, Japānu, Izraēlu un citām NATO dalībvalstīm. Savienotās Valstis cieši sadarbojas arī ar kaimiņvalstīm, kas atrodas Amerikas valstu organizācijā (AVO) ("Organization of American States", OAS), kā arī ar valstīm, ar kurām noslēgti līgumi par brīvo tirdzniecību kā, piemēram, trīspusīgais Ziemeļamerikas Brīvās tirdzniecības līgums ("North American Free Trade Agreement", NAFTA) ar Kanādu un Meksiku. 2005. gadā Savienotās Valstis ieguldīja $27 miljardus oficiālās attīstības atbalstam, kas bija vairāk kā jebkur citur pasaulē. Tomēr, kas attiecas uz valsts bruto ienākuma daļu (GNI — gross national income), ASV ar 0,22% devumu ierindojās divdesmitajā vietā divdesmit divu donorvalstu vidū, tas ir, valstu vidū, kas sniedz ekonomisku palīdzību. Nevalstiskie jeb ar valdību nesaistītie avoti kā, piemēram, privāti dibināti uzņēmumi, korporācijas jeb akciju sabiedrības, izglītības un reliģiskās iestādes šim mērķim ziedoja $96 miljardus. Kopējā summa — $123 miljardi — arīdzan ir lielāka nekā jebkur citur pasaulē un septītajā vietā pēc valsts bruto ienākuma procentuālās attiecības.Pēc PSRS sabrukuma ASV kļuva par vienīgo globāla mēroga lielvalsti pasaulē, nenoliedzamu līderi ekonomiskajā, politiskajā un militārajā ziņā. Ārpolitikā uzsāka aktīvu t.s. karsto punktu nomierināšanas stratēģiju, Rietumu demokrātijām naidīgu politisku režīmu iegrožošanu vai pat likvidēšanu t.s. trešās pasaules valstīs un bijušajās PSRS satelītvalstīs.
Lielākās problēmas ir reālpolitikas rīcības saskaņošana ar starptautiskajām tiesībām, un saskaršanās ar kardināli jaunu problēmu: politisko terorismu, kas vērsts konkrēti pret ASV un to sabiedroto īstenoto politiku, piemēram, 2001. gada 11. septembra uzbrukums, kurā vaino teroristu organizāciju al-Qaeda.
Prezidentam pieder valsts bruņoto spēku virspavēlnieka tituls, un tieši prezidents ieceļ šo bruņoto spēku vadītājus, kā arī aizsardzības ministru (secretary of defence) un apvienotā militārā štāba priekšniekus jeb vadītājus (Joint Chiefs of the Staff). Savienoto Valstu aizsardzības departaments pārvalda bruņotos spēkus, tai skaitā armiju, jūras kara floti, jūras kājniekus un gaisa karaspēkus. ASV krasta apsardzi miera laikos vada Dzimtenes drošības departaments (Department of Homeland Security), bet kara laikā — Jūras kara flotes departaments (Department of the Navy). 2005. gadā militārajā nozarē ASV aktīvā dienestā bija nodarbināti 1,38 miljoni darbinieku, kā arī ir vairāki simti tūkstošu gan Militārajās rezervēs, gan Nacionālajā gvardē (National Guard); kopumā iesaistīti vairāk nekā 2,3 miljoni cilvēku. Arī Aizsardzības departamentā kopumā nodarbināti gandrīz 700 000 civilpersonu, neskaitot darba izpildītājus. Militārais dienests ASV ir brīvprātīgs, taču karaklausība, tas ir, obligātais militārais dienests iespējams karalaikā ar Obligātā kara dienesta sistēmas starpniecību (Selective Service System). Amerikas bruņotie spēki var tikt strauji izvietoti ar gaisa spēku lielās flotes palīdzību, kas sastāv no lidaparātu transporta un gaisa tankeriem degvielas krājumu papildināšanai, kā arī, izmantojot Jūras kara floti ar vienpadsmit aktīviem aviācijas bāzeskuģiem, Jūras flotes ekspedīcijas vienības gan Atlantijas, gan Klusā okeāna kara flotēs. Ārpus Savienoto Valstu robežām ASV militāri spēki ir izvietoti 770 bāzēs un iestādēs ikvienā kontinentā izņemot Antarktīdu. ASV globālās militārās klātbūtnes (ar savu karaspēku citu valstu teritorijās) pakāpe ir iedvesmojusi dažus zinātniekus un izglītotās personas raksturot Savienotās Valstis kā "(militāro) bāzu impēriju" ("empire of bases").Kopējie ASV militārie izdevumi 2006. gadā veidoja 528 miljardus dolāru, kas bija 46% no pasaules jeb globālo izdevumu apjoma un pārsniedza pārējo turpmāko četrpadsmit lielāko nacionālo militāro izdevumu kopskaitu. (Analoģiski runājot par pirktspējas paritāti, tas bija vairāk nekā turpmākie seši pirktspējas nacionālie izdevumi kopā). Iedzīvotāju vidējie izdevumi $1,756 dolāru apmērā bija aptuveni desmit reizes vairāk nekā šāds vidējais rādītājs pasaulē. Runājot par IKP 4,06% apmērā ASV militārie izdevumi ierindojas 27. vietā starp 172 valstīm. Ierosinātais Aizsardzības departamenta budžets 2009. gadam — t.i., $515,4 miljardi dolāru — ir pieaugums par 7% pēc 2008. gada un gandrīz 74% pieaugums pēc 2001. gada. Ir aprēķināts, ka Irākas karš Savienotajām Valstīm izmaksājis $2,7 triljonus dolāru. Uz 2009. gada 3. maiju, Savienotās Valstis ir zaudējušas 4 284 karā kritušos un vairāk nekā 31 000 karavīru ir tikuši ievainoti.
Savienotajās Valstīs ir jaukta kapitālistiskā ekonomika, ko sekmē bagātīgi dabas resursi, labi attīstīta infrastruktūra un augsts produktivitātes līmenis. Saskaņā ar Starptautiskā Valūtas fonda sniegto informāciju, ASV iekšzemes kopprodukts (IKP) 14,3 triljonu apmērā veido 23% no pasaules kopējā bruto produkta — tirgus valūtas kursu līmeņos — un gandrīz 21% no kopējā pasaules bruto produkta — pirktspējas paritātes līmenī. Kā lielākais nacionālais IKP līmenis pasaulē tas bija par 4% mazāk nekā Eiropas Savienības kopējais IKP pirktspējas paritātes līmenī 2007. gadā. ASV ierindojas septiņpadsmitajā vietā pasaulē pēc IKP nominālvērtības uz vienu cilvēku un sestajā vietā pēc IKP uz vienu cilvēku pēc pirktspējas paritātes. Savienotās Valstis ir lielākais preču importētājs un trešais lielākais eksportētājs pasaulē, lai gan eksporta līmenis uz vienu cilvēku ir relatīvi zems. ASV galvenie tirdzniecības partneri ir Kanāda, Ķīna, Meksika, Japāna un Vācija. Eksporta pamatpreces ir elektroierīces, tai pat laikā transportlīdzekļi ir ASV galvenie importa produkti. Globālās konkurētspējas pārskatā (Global Competitiveness Report) Savienotās Valstis atrodas vispārēji valstu sarakstu augšējās pozīcijās. Pēc paplašināšanas un attīstības perioda, kas ilga tikai sešus gadus, ASV kopš 2007. gada decembra atrodas ekonomikas recesijas jeb ekonomikas lejupslīdes fāzē.
Ir aprēķināts, ka 2009. gadā privātais sektors veido 55,3% no ASV ekonomikas, un federālo valdību darbība veido 24,1%, bet valsts un vietējās pašvaldības darbības (ieskaitot pārvedumus federālajā līmenī) — atlikušos 20,6%. ASV ekonomika ir postindustriāla, kurā apkalpojošā jeb pakalpojumu nozare veido 67,8% IKP. Uzņēmējdarbības jeb biznesa ieņēmumu ziņā vadošās uzņēmējdarbības nozares ir vairumtirdzniecība un mazumtirdzniecība; neto ienākumu ziņā vadošās ir finanšu un apdrošināšanas nozares. Savienotās Valstis joprojām ir un paliek industriāla vara, kurā vadošā ražošanas joma ir ķīmiskie produkti. Savienotās Valstis ir trešā lielākā naftas ražotājvalsts pasaulē un arīdzan lielākā naftas importētāja. ASV ir pasaulē galvenā elektroenerģijas un atomenerģijas, kā arī šķidrās dabasgāzes, sēra, fosfātu un sāļu ražotāja. Lai arī lauksaimniecības nozare veido tikai nepilnu 1% no IKP, Savienotās Valstis ir pasaulē lielākā kukurūzas un sojas pupiņu ražotāja. Ņujorkas fondu birža (the New York Stock Exchange) ir pasaulē lielākā birža pēc dolāru apgrozījuma. "Coca-Cola" un "McDonald's" ir divi visatpazīstamākie zīmoli pasaulē.2005. gadā 155 miljoni personu bija nodarbinātas, saņemot zināmus ienākumus, un 80% šo cilvēku strādāja pilna laika štata amatos. Vairākums personu, t.i. 79%, bija nodarbināti apkalpojošā jeb pakalpojumu nozarē. Veselības aprūpe un sociālā palīdzība ir vadošās nozares populācijas nodarbinātībā, kurās strādā aptuveni 15,5 miljoni cilvēku. Apmēram 12% strādnieku un darbinieku ir iekļauti dažādās apvienībās un biedrībās, salīdzinot ar 30% Rietumeiropā. Pasaules Banka ierindo Savienotās Valstis pirmajā vietā pēc darbinieku un strādājošo pieņemšanas un atlaišanas. Laikā no 1973. līdz 2003. gadam vidusmēra amerikānieša darba stundas ir pieaugušas līdz 199 stundām gadā. Daļēji šī iemesla dēļ Amerikas Savienotās Valstis joprojām saglabā augstākos darba ražīguma rādītājus pasaulē. Tomēr Savienotās Valstis vairs nav tādā vadošajā pozīcijā vienas stundas darba ražīguma ziņā kā tā bija 1950. gados līdz 1990. gadu sākumam; strādājošie jeb darbinieki Norvēģijā, Francijā, Beļģijā un Luksemburgā šobrīd uzrāda daudz produktīvāku darbu vienas stundas vienībās. Salīdzinot ar Eiropu, ASV mantas jeb īpašuma nodokļa un uzņēmumu ienākuma nodokļa likme ir kopumā augstāka, bet ar darbaspēku saistītās, it īpaši patēriņa nodokļu likmes ir zemākas.
Saskaņā ar ASV Statistikas Biroja (United States Census Bureau) datiem, vidējie saimniecības ienākumi pirms nodokļu nomaksas 2007. gadā veidoja $50 233 dolārus. Šādi vidējie ienākumi Mērilendā veidoja $68 080 dolārus, bet Misisipi štatā tie bija $36 338 dolāri. Izmantojot pirktspējas paritātes valūtas kursus, vispārējie vidējie rādītāji ir līdzīgi tiem, kas raksturīgi attīstīto nāciju vispārtikušākajām ļaužu šķirām. Pēc straujas pazemināšanās 20. gadsimta vidū nabadzības līmenis atrodas nemainīgā līmenī kopš 1970. gadu sākuma, un aptuveni 11—15% amerikāņu ik gadu atrodas zem nabadzības līmeņa, savukārt 58,5% cilvēku pavada vismaz gadu nabadzībā, būdami vecumā no 25 līdz 75 gadiem. 2007. gadā 37,3 miljoni amerikāņu dzīvoja nabadzībā. Šobrīd ASV labklājības stāvoklis ir viens no visstingrākajiem visā pasaulē, kas samazina gan relatīvo nabadzību, gan absolūto nabadzības līmeni krietni mazāk nekā vidēji tas tiek darīts bagātajās valstīs. Kamēr amerikāņu labklājības līmenis veiksmīgi ļauj samazināt nabadzību gados vecāko cilvēku vidū, jaunatne un gados jaunāki cilvēki saņem tikai relatīvi nelielu palīdzību. 2007. gadā UNICEF (Apvienoto Nāciju Starptautiskā bērnu fonda) veiktais pētījums par bērnu labklājību divdesmit vienā industrializētā valstī ierindoja Savienotās Valstis pirmpēdējā vietā.Neskatoties uz produktivitātes strauju pieaugumu, kā arī zemu bezdarba un inflācijas līmeni, ienākumu peļņa kopš 1980. gada ir bijusi daudz palēlinātāka nekā iepriekšējās desmitgadēs; ienākumu palielināšanās ir vairs ne tik plaši izplatīta iezīme, bez tam to pavada palielināts ekonomiskā nedrošības situācija. Laika posmā no 1947. līdz 1979. gadam patiesais vidusmēra ienākumu līmenis palielinājās par 80% visās ļaužu šķirās — nabadzīgāko amerikāņu ienākumi pieauga pat straujāk nekā bagāto ienākumi. Vidusmēra saimniecības ienākumi visu ļaužu šķiru gadījumos ir auguši kopš 1980. gada, lielākoties pateicoties tam, ka vairāk saimniecību pelnīja divējādi, kā arī dzimuma nevienlīdzība tika izskausta, darba stundas tika pagarinātas, bet attīstība un izaugsme ir bijusi lēnīgāka un lielā mērā bija vērsta tikai uz pašu „augšgalu” jeb virsotni. Tādējādi ienākumu daļa pašā augšgalā bija 1%—21,8% no kopējā ziņotā ienākumu daudzuma 2005. gadā, un kopš 1980. gada šī ienākumu procentuālā likme ir vairāk nekā dubultīgi palielinājusies, kas Savienotās Valstis padara par valsti ar lielāko ienākumu nevienlīdzību attīstīto nāciju vidū. 1% ienākumu nodrošina 27,6% visu veidu federālo nodokļu ieņēmumus; 10% — 54,7% federālo nodokļu ieņēmumus. Labums, kas tiek gūts no ienākumiem, tiek lielā mērā koncentrēts: bagātākie 10% cilvēku no pieaugušo iedzīvotāju vidus pieder 69,8% no valsts saimniecības bagātības, kas ir otra lielākā šāda daļa attīstīto nāciju vidū. 1% personu pieder 33,4% no valsts neto bagātības.
Kas attiecas uz 2003. gadu, uz 1 000 amerikāņiem bija 759 automašīnas, salīdzinot ar nākamā gada rādītājiem Eiropas Savienībā, kur uz 1 000 iedzīvotājiem bija tikai 472 automašīnas. Aptuveni 40% no personīgajiem transportlīdzekļiem ir busiņi, sporta mašīnas un vieglās kravas automašīnas. Vidusmēra pieaugušais amerikānis (uzskaitot visus — gan tos, kuri paši vada un nevada automašīnas) katru dienu ceļā pavada 55 minūtes, nobraucot 47 kilometrus. ASV starppilsētu pasažieru dzelzceļa sistēma ir relatīvi vāja. Tikai 9% no kopējiem braucieniem, kas tiek mērot ceļā uz/no darbu, ASV tiek pavadīti masu jeb sabiedriskajos transportos, salīdzinot ar Eiropu, kur tie ir 38,8%. Velosipēdi tiek lietoti minimāli, ievērojami mazāk nekā Eiropā. Civilās aviācijas industrija ir pilnībā privatizēta, tomēr vairums lielāko lidostu pieder valstij. Piecas pasaulē lielākās aviolīnijas pēc pārvadāto pasažieru skaita ir amerikāņu: pirmajā vietā ierindojas lidsabiedrība "American Airlines". No pasaules trīsdesmit visnodarbinātākajām un visrosīgākajām pasažieru lidostām sešpadsmit atrodas Savienotajās Valstīs, ieskaitot šī saraksta pašā augšgalā esošo un vadošo Atlantas Starptautisko lidostu "Hartsfield-Jackson Atlanta International Airport (ATL)".
Savienoto Valstu enerģijas tirgus apjoms ir 29 000 teravatstundas elektroenerģijas gadā. Enerģijas patēriņš uz vienu cilvēku ir ekvivalents 7,8 tonnas naftas patēriņam gadā, salīdzinot, piemēram, ar Vāciju, kur tas ir 4,2 tonnas, bet toties Kanādā šis lielums sasniedz 8,3 tonnas. 2005. gadā 40% no šīs enerģijas tika iegūtas no naftas, 23% no akmeņoglēm un 22% no dabasgāzes. Atlikušo procentuālā daļu apgādāja ar atomenerģijas un atjaunojamās enerģijas resursu palīdzību. Savienotās Valstis ir lielākais naftas patērētājs pasaulē. Desmitgadēm ilgi atomenerģijai bijusi relatīvi ierobežota loma salīdzinot ar daudzām citām attīstītām valstīm. 2007. gadā tika aizpildīti vairāki pieteikumi jaunām atomelektrostacijām.
Tiek uzskatīts, ka Savienoto Valstu populācija jeb iedzīvotāju kopskaits pēc ASV Statistikas biroja datiem ir 306 507 000 iedzīvotāji, ieskaitot aplēses par 11,2 miljoniem nelegālo imigrantu. Savienotās Valstis ir trešā visapdzīvotākā valsts pasaulē pēc Ķīnas un Indijas. ASV populācijas pieauguma līmenis ir 0,89%, salīdzinājumā ar 0,16% Eiropas Savienībā. Dzimstības līmenis ASV ir 14,16% uz 1000 iedzīvotājiem, kas ir 30% zem vidējā rādītāja pasaulē un vairāk nekā jebkurā Eiropas valstī, izņemot Albāniju un Īriju. 2008. finanšu gadā 1,1 miljonam imigrantu tika piešķirta likumīga dzīvesvieta. Meksika ir bijusi galvenais jaunu rezidentu jeb iedzīvotāju avots vairāk nekā divas desmitgades; kopš 1998. gada Ķīna, Indija un Filipīnas ir bijušas valstu pirmajā četriniekā, no kurām ik gadu uz ASV dodas visvairāk imigrantu. Savienotās Valstis ir vienīgā industrializētā valsts, kurā joprojām tiek paredzēts liels populācijas pieaugums.Savienoto Valstu populācija ir ļoti dažāda — trīsdesmit viena izcelsmju grupās ir vairāk nekā miljons biedru. Baltādainie amerikāņi ir lielākā rasu grupa, kas blakus vācu amerikāņiem, īru amerikāņiem un angļu amerikāņiem veido trīs no ASV četrām lielākajām iedzīvotāju izcelsmju grupām. Afroamerikāņi ir nācijas lielākā rasu minoritāte un trešā lielākā no izcelsmju grupām. Āzijas amerikāņi ir ASV valsts otra lielākā rasu minoritāte; divas lielākās Āzijas amerikāņu izcelsmju grupas ir ķīnieši un filipīnieši. 2007. gadā ASV populācija ietvēra pēc aprēķiniem 4,5 miljonus cilvēku ar Amerikas indiāņu vai Aļaskas vietējās izcelsmes iedzīvotāju (2,9 miljoni tikai šādas izcelsmes iedzīvotāju) un vairāk nekā 1 miljons dažu vietējo havajiešu vai Klusā Okeāna salu izcelsmes iedzīvotāju (0,5 miljoni).Spāņu un latīņamerikāņu populācijas pieaugums ir galvenā iedzīvotāju procesu jeb demogrāfijas ievirze. 45,4 miljoni spāņu amerikāņu izcelsmes iedzīvotāju tiek identificēti kā ar atšķirīgu "etniskumu" saskaņā ar Statistikas jeb tautas skaitīšanas biroju (Census Bureau); 64% spāņu amerikāņu ir meksikāņu izcelsmes. Laikā no 2000. līdz 2007. gadam, valsts spāņu populācija pieauga par 27%, tai pat laikā ne-spāniskas izcelsmes populācija palielinājās tikai par 3,6%. Lielākā daļa no šī pieauguma ir imigrācijas dēļ; kas attiecas uz 2007. gadu, 12,4% ASV iedzīvotāju bija ārvalstīs dzimušie, no kuriem 54% bija dzimuši un nākuši no Latīņamerikas. Dzimstība arī ir viens no noteicošajiem faktoriem; vidusmēra spāņu izcelsmes sieviete savas dzīves laikā pasaulē laiž trīs bērnus. Salīdzinājums ir dzimstības līmenis ne-spāniskas izcelsmes tumšādaino sieviešu vidū ir 2,2% un ne-spāniskas izcelsmes balto sieviešu vidū — 1,8% (zem 2,1% līmeņa). Minoritātes (kā definēts pēc ASV Statistikas biroja datiem, vēl bez ne-spāniskas izcelsmes un vairāku rasu baltādainajiem cilvēkiem) veido 34% no populācijas; tiek prognozēts, ka šie cilvēki būs ASV minoritāte līdz 2024. gadam.Aptuveni 79% amerikāņu dzīvo pilsētas teritorijās (saskaņā ar Statistikas jeb tautas skaitīšanas biroja datiem šādas teritorijas ietver arī piepilsētas); aptuveni puse no šiem iedzīvotājiem mājo pilsētās, kurās iedzīvotāju skaits pārsniedz 50 000. 2006. gadā 254 šādās pievienotās vietās bija vairāk nekā 100 000, deviņas pilsētās bija vairāk nekā 1 miljons iedzīvotāju, un četrās pasaules mēroga pilsētās populācija pārsniedza 2 miljonus (Ņujorkā, Losandželosā, Čikāgā un Hjūstonā). ASV ir piecdesmit metropolītas jeb galvaspilsētu teritorijas, kurās populācijas līmenis ir lielāks par 1 miljonu. No piecdesmit metropolītu teritorijām, kas visstraujāk attīstās, divdesmit trīs atrodas ASV rietumos un divdesmit piecas — dienvidos. Atlantas, Dalasas, Hjūstonas, Fīniksas un Kalifornijas salu impērijas metropolītu teritorijas visas ir palielinājušās par vairāk nekā trīs ceturtdaļām miljona iedzīvotāju laika posmā no 2000. līdz 2006. gadam.
Savienotās Valstis ir bijis līderis zinātnisko pētījumu un tehnoloģisko inovāciju ziņā kopš 19. gadsimta beigām. 1876. gadā Aleksandrs Greiems Bells saņēma pirmo ASV patentu telefonam. Tomasa Edisona laboratorijā tika izveidots skaņu plašu atskaņotājs (fonogrāfs), kā arī pirmā ilgāku laiku darbojošās gaismas spuldze un pirmā kinokamera. Nikola Tesla bija maiņstrāvas, ģeneratora un radio atklājējs. 20. gadsimta sākumā Ransoma E. Oldsa (Ransom E. Olds) un Henrija Forda automašīnu ražošanas kompānijas ieviesa montāžas konveijeri. Brāļi Raiti 1903. gadā veica pirmo ilgstošo un vadīto lidojumu. Nacisma uzplaukums 1930. gados piespieda daudzus Eiropas zinātniekus, ieskaitot Albertu Einšteinu un Enriko Fermi imigrēt uz Savienotajām Valstīm. Otrā pasaules kara laikā Manhetenas projekta ietvaros tika izveidoti kodolieroči, tādējādi piesakot Atomenerģijas laikmetu (Atomic Age). Lidojumi kosmosā radīja strauju raķešbūves, materiālu zinātnes un datoru attīstību. Savienotās Valstis lielā mērā attīstīja ARPANET Perspektīvo pētījumu pārvaldes tīklu un tā "pēcteci" — Internetu. Mūsdienās lielākā daļa finansējuma zinātnei un attīstībai — tas ir, 64% — tiek gūti no privātā sektora. Savienotās Valstis ir līderis zinātnisko pētījumu rakstu krājumu un ietekmīguma faktora ziņā. Amerikāņiem pieder augsta līmeņa tehnoloģiskās patēriņa preces, un gandrīz puse ASV saimniecību ir platjoslas pieeja Internetam. Šī valsts ir galvenā ģenētiski modificētas pārtikas izveidotāja un audzētāja; vairāk kā puse no pasaules zemes, kas apstādīta ar biotehnoloģisko labību, atrodas Savienotajās Valstīs.
Amerikāņi ir daudzkulturāla nācija. Savienotajās Valstīs dzīvo dažādas etniskās grupas, kurām ir atšķirīgas tradīcijas un vērtības. Savienotajās Valstīs nedzīvo "tīrie" amerikāņi, izņemot indiāņus un havajiešus. Gandrīz visu amerikāņu senči ir ieceļojuši šajā valstī pēdējo piecu simtu gadu laikā. Līdz ar to arī pašreizējā dominējošā kultūra ir ieceļojusi Amerikā reizē ar ieceļotājiem. ASV dominē galvenokārt Rietumu kultūra, kuru spēcīgi ietekmē citas kultūras, piemēram, Afroamerikāņu kultūra. Pēdējā laikā šo sajaukumu spēcīgi ietekmē arī imigranti no Āzijas un Latīņamerikas.
Mūsdienās amerikāņu kultūra ir jūtama visā pasaulē. Nu jau visā pasaulē ir plaši izplatīti tādi neatņemami ASV kultūras elementi kā ātrās ēdināšanas produkti, piemēram, hotdogi, hamburgeri, atspirdzinošie dzērieni un citi. Arī amerikāņu kinofilmas ir izplatītas visā pasaulē.
Kopš 19. gadsimta par Savienoto Valstu nacionālo sporta veidu ir atzīts beisbols. Pirmā organizētā beisbola spēle starp divām komandām 1816. gadā notika Ņūdžersijā. Augstāko beisbola līgu gan dibināja tikai 1876. gadā. Katru gadu, sākoties jaunai beisbola sezonai, pirmo simbolisko metienu veic ASV prezidents.Bez beisbola amerikāņi ir iecienījuši arī amerikāņu futbolu, basketbolu un hokeju. Arī koledžu futbols un basketbols piesaista lielu skatītāju daudzumu. Nacionālā futbola līga (NFL) ir vidēji visvairāk apmeklētākā sporta līga pasaulē. No individuālajiem sporta veidiem popularitāti ir ieguvuši bokss un zirgu skriešanās sacīkstes. Klasiskais futbols gan Amerikā nav augstā cieņā.

"Andrejs Rubļovs" (krievu: Андрей Рублёв) ir krievu režisora Andreja Tarkovska 1966. gadā PSRS uzņemtā mākslas filma. Tā ir vēsturiska kinodrāma, kas brīvi traktē ievērojamā 15. gadsimta krievu ikonu gleznotāja Andreja Rubļova dzīvi. Filmas scenārija autori ir Andrejs Končalovskis un Andrejs Tarkovskis. Galvenās lomas atveido Anatolijs Soloņicins, Ivans Lapikovs, Nikolajs Griņko un Nikolajs Burļajevs.
Sākotnējais filmas nosaukums bija «Andreja pasija» (krievu: Страсти по Андрею). Filmu veido astoņas noveles, kas sižetiski ir maz saistītas, taču rada laikmeta mozaīku, parādot viduslaiku Krievijas kopainu. Filmā atspoguļots trauksmainais 15. gadsimta sākuma periods Krievijā (1400—1423), kuru raksturo cīņa starp konkurējošiem valdniekiem un tatāru iebrucējiem. Laikmets parādīts, sekojot klejojoša mūka Andreja Rubļova piedzīvotajam. Klejojumu gados pieredzētās šausmu ainas ir kā Andreja Rubļova ticības pārbaudījums. Filma ir melnbalta, izņemot tās epilogu, kas ir krāsains.
Pēc filmas uzņemšanas tā pie skatītājiem nenonāca uzreiz, jo vairākus gadus ilga ar cenzūru un filmas saīsināšanu saistītas problēmas. 1969. gadā Kannu kinofestivālā, startējot ārpus konkursa, filma ieguva FIPRESCI balvu. Padomju Savienībā filmu sāka rādīt 1971. gadā, bet cenzūras dēļ tā bija saīsināta. 1973. gadā filmu ASV izplatīja Columbia Pictures arī nedaudz grozītā variantā. Tādējādi zināmi vairāki filmas varianti.
Filma sākas ar metaforisku epizodi, kurā notiek zemnieka Jefima (Nikolajs Glazkovs) lidojums ar paštaisītu gaisa balonu. Vienkāršais un pēc skata nedrošais balons tiek gatavots lidojumam blakus baznīcai, kas atrodas upes krastā. Balonam nav groza — tā vietā sasietas zirglietas. Tajās ieķēries, Jefims pēc brīža paceļas gaisā, par spīti saniknotajam neizglītoto cilvēku pūlim, kas visiem spēkiem mēģina kavēt balona pacelšanos. Jefims netic pats sev — viņš lido! Taču lidojums ir īss, balons slīd arvien zemāk, līdz triecas pret zemi un Jefims iet bojā. Pēc balona nokrišanas redzam zirgu, kas vāļājas uz muguras blakus dīķim. Zirgs (viens no daudzajiem šai filmā) Tarkovskim ir dzīvības simbols.
Andrejs Rubļovs (Anatolijs Soloņicins), Daniils Melnais (Nikolajs Griņko) un Kirils (Ivans Lapikovs) ir klejojoši mūki un svētbilžu gleznotāji, kas meklē darbu. Katram no šīs trijotnes ir atšķirīgs raksturs. Andrejs ir vērotājs, humānists, viņš meklē cilvēkos labo un vēlas iedvesmot, nevis biedēt. Daniils ir atturīgs un rezignēts, ar tieksmi vairāk pašapliecināties, mazāk radīt. Kirilam trūkst gleznotāja dotību, tomēr viņš vēl joprojām cenšas kļūt izcils. Viņš ir greizsirdīgs, paštaisns, ļoti inteliģents, pasauli tverošs. Trijotne tikko ir pametusi Androņikova klosteri, kur pavadīti daudzi gadi, viņi dodas uz Maskavu. Stipra lietus pārsteigti, mūki atrod patvērumu kādā šķūnī, kur ciema ļaužu bariņu izklaidē jokdaris (скоморох) (Rolans Bikovs). Šie klejojošie āksti ir sarkastiski valsts un baznīcas ienaidnieki, kas pelna iztiku ar izsmiešanu un asiem, neķītriem sociāliem komentāriem. Mūkiem ienākot, jokdaris tos izsmej, un pēc brīža Kirils, neviena nepamanīts, pamet šķūni. Drīz ierodas sotņiki, izvelk jokdari no šķūņa, piekauj to, salauž viņa instrumentu un aizved bezsamaņā esošo vīru sev līdzi. Lietum beidzoties, ceļinieki pateicas cieminiekiem par pajumti un atkal dodas ceļā. Drīz pēc tam lietus sākas no jauna.
Kirils ierodas ievērojama un atzīta ikonu meistara Teofana Grieķa (Nikolajs Sergejevs) darbnīcā. Teofans Grieķis glezno jaunu Jēzus Kristus ikonu. Teofans ir attēlots kā sarežģīta rakstura autoritatīvs mākslinieks, dievbijīgs, taču nedaudz arī cinisks uzskatos, savu mākslu viņš vērtē augstāk kā vienkāršu amatniecību, ir jau pieradis vilties cilvēkos. Viņa mācekļi ir devušies uz pilsētas laukumu, kur notiek gatavošanās nepatiesi notiesāta noziedznieka spīdzināšanai un soda izpildei. Kirils sarunājas ar Teofanu, un mākslinieks, pārsteigts par mūka izpratni un erudīciju, aicina viņu strādāt kā savu mācekli pie apdares darbiem Pasludināšanas katedrālē Maskavā. Sākumā Kirils atsakās, bet pēc tam piedāvājumu pieņem ar nosacījumu, ka Teofans personīgi ierastos Androņikova klosterī un visas brālības priekšā aicinātu Kirilu strādāt kopā ar viņu.
Nedaudz vēlāk Androņikova klosterī ierodas ziņnesis no Maskavas ar vēsti, ka kopā ar Teofanu Grieķi veikt Pasludināšanas katedrāles apdares darbus tiek aicināts Andrejs. Daniils un Kirils ir satraukti, ka Andrejs saņēmis šādu atzinību. Daniils atsakās Andreju pavadīt un pārmet viņam, ka tas pieņēmis Teofana piedāvājumu, neapspriežoties ar biedriem, bet drīz nožēlo savu pārsteidzību un asarām acīs novēl Andrejam veiksmi, kad jaunais mūks nāk atvadīties no saviem draugiem. Kirils apskauž Andreju un tur uz viņu ļaunu prātu, viņš saniknots pamet klosteri, savu suni, kas grib doties tam līdzi, viņš nežēlīgi sit ar savu ceļa spieķi, līdz suns vairs neizrāda dzīvības pazīmes. Andrejs dodas uz Maskavu kopā ar savu jauno mācekli rjasoforu Fomu (Mihails Kononovs). Foma ir visai bezrūpīgs un praktiski domājošs mākslinieks, kurš vēlas nopelnīt. Taču viņš, šķiet, ir pietiekami pasīva rakstura, lai satiktu ar Andreju.
Ejot pa mežu, Andrejs runājas ar Fomu par tam piemītošajiem trūkumiem, īpaši melīgumu. Foma atzīstas, ka ņēmis medu no bišu kokiem, jo Andrejs bija pamanījis, ka ceļabiedra rjasa (melnais garīdznieka virstērps) ir lipīgs. Andrejs iesaka Fomam notriept seju ar zemi, lai mazinātu uztūkumu no bišu dzēlieniem. Lai gan Fomam ir mākslinieka talants, viņam maz rūp sava darba dziļāka nozīme, vairāk viņu interesē darba praktiskā puse, piemēram, panākt debeszilu krāsas toni, kas ne katram māksliniekam ir pa spēkam. Netālu no strauta viņi sastop Teofanu Grieķi. Vecais meistars nikni aizdzen Fomu prom, lai tas neklausītos viņa sarunā ar Andreju. Starp Andreju un Teofanu izraisās ass strīds par reliģiskām tēmām, tikmēr māceklis strautā skalo sava skolotāja otas. Teofans pastāv uz to, ka Krievijas iedzīvotāju neziņā vainojams viņu stulbums, bet Andrejs teic, ka nesaprot, kā cilvēks var būt gleznotājs un vienlaikus atbalstīt šādus uzskatus. Kamēr Andrejs ar Teofanu runā par Kristus krustā sišanu, pauzdams pārliecību, ka tās izpildītāji paklausījuši Dieva gribai, tikmēr turpat netālu sniega klātā nogāzē norisinās Kristus krustā sišanas aina (Andreja Rubļova un Teofana Grieķa saruna nenotiek ziemā).
Gatavojoties pārnakšņot upes krastā, Andrejs un Foma vāc malku ugunskuram. Andrejs izdzird no tālienes nākošas skaņas — šķiet, mežā notiek kaut kāda godināšana. Viņš dodas izpētīt, kas tur notiek, un sastop kailu cilvēku baru, kuri, rokās turēdami lāpas, veic vasaras saulgriežu pagānisko rituālu. Andrejs ir satraukts, taču arī ieinteresēts notiekošajā. Kāds mīlnieku pāris viņu pieķer vērojam, Andrejs tiek sagūstīts un ar virvēm piesiets pie sijām meža būdā. Pagāni ņirgājas, ka viņš nu ir krustā sists kā Jēzus, un piedraud, ka no rīta to noslīcinās. Kad sagūstītāji ir aizgājuši, kāda sieviete, vārdā Marfa (Nellija Sņegina), tērpusies tikai mētelī, pienāk pie Andreja, dara tam zināmu, ka viņa un viņas biedri tiek vajāti par savu pārliecību, nomet savu mēteli, skūpsta Andreju un atsien to. Andrejs bēg, apmaldās biezajā mežā, un tikai no rīta ar saskrāpētu seju atgriežas pie Fomas un Daniila. Kad viņi gatavojas sēsties laivās, lai dotos tālāk, parādās zaldātu grupa, kas dzenas pakaļ vairākiem pagāniem, kuru vidū ir arī Marfa. Viņas līdzbiedrs tiek notverts, taču Marfai izdodas izglābties, peldot aiz Andreja laivas. Andrejs un pārējie mūki kauna pilni novērš skatienu.
Andrejs un Daniils veic Vladimiras baznīcas apdares darbus. Kaut gan viņi tur strādā jau vairākus mēnešus, baznīcas sienas joprojām ir baltas un tukšas, un Andrejs ir dziļu šaubu mākts. Pie viņiem ierodas ziņnesis no saniknotā bīskapa ar pavēli darbus paveikt līdz rudenim. Andrejs atklāj Daniilam, ka šis darbs viņam šķiet nepieņemams un izraisa riebumu, ka viņš nespēj uzgleznot Pastaro tiesu, jo nevēlas biedēt cilvēkus, attēlojot augstākos spēkus, kuru priekšā cilvēks ir bezspēcīgs. Andrejs secina, ka zaudējis to prāta vieglumu, kas viņam kā māksliniekam nepieciešams sekmīgam darbam. Foma, būdams nepacietīgs un ambiciozs, atstāj viņus un dodas gleznot uz citu, mazāk prestižu baznīcu. Akmeņkaļi un citi amatnieki, kas strādā kopā ar Andreju, papildus baznīcas apdares darbiem strādā arī lielkņaza pilī. Kņazs vēlas, lai darbs tiktu izpildīts atbilstoši viņa vēlmēm, bet amatnieki jau ir nolīgti citā darbā — lielkņaza jaunākā brāļa muižā. Saniknotais lielkņazs sūta savus ļaudis, un tie uz meža takas sastaptajiem darbiniekiem laupa acu gaismu, lai viņi nevarētu veikt šo darbu. Baznīcā atgriezies, Andrejs nikni triepj krāsu uz kādas sienas, noraizējies par savu likteni. Viņš lūdz Sergeju (Vladimirs Titovs), vienu no jaunajiem mācekļiem, kuram mežā izdevās izvairīties no uzbrukuma, palasīt viņam priekšā Bībeli. No lietus slēpdamās, baznīcā ieklīst Muļķīte (Irma Rauša), kuru izbiedē krāsu plankumi uz sienas. Viņas bezspēcīgums, apjukums un nevainīgums Andrejam liek nonākt pie domas, ka tas, ko šie nabaga ļaudis ir pelnījuši redzēt uz baznīcas sienām, ir nevis pastarās tiesas šausmas, bet svētki.
Kamēr lielkņazs uzturas Lietuvā, viņa pēc varas izslāpušais jaunākais brālis slēdz savienību ar tatāriem un uzbrūk Vladimirai. Kņaza un tatāru apvienoto spēku uzbrukums parādīts ļoti detalizēti. Zirgos sēdošie iebrucēji sarīko īstu asinspirti — pilsēta tiek nodedzināta, iedzīvotāji noslepkavoti, sievietes izvarotas un nogalinātas. Kādā ainā redzams, kā pa kāpnēm lejup veļas ievainots zirgs, kas sadurts ar šķēpu, citā — liesmu pārņemta govs. Foma tik tikko izglābjas un pilsētā netiek nogalināts, viņš bēg no tās. Kad viņš gatavojas šķērsot upi, tatāru sargpostenis to pamana, un viņa muguru ķer bulta. Upe aiznes bojā gājušo Fomu. Tatāri dodas uz aizbarikādēto baznīcu, kurā patvērusies liela daļa pilsētas iedzīvotāju. Baznīcas apdares darbi pirms tatāru iebrukuma bija pabeigti. Tatāriem ir sveša žēlsirdība, ielauzušies baznīcā, tie slepkavo cilvēkus un sadedzina visas koka svētbildes. Kāds neģēlis aizvelk Muļķīti, lai to izvarotu, un Andrejs, Muļķīti glābdams, ar cirvi zveļ ļaundarim, to nogalinādams. Bīskapa sūtnis tiek nežēlīgi spīdzināts, lai tas pateiktu, kur noslēpts pilsētas zelts, taču viņš atsakās to darīt. Pēc tam, kad viņš vairākas reizes spīdzināts ar uguni, tam mutē ielej šķidru metālu no izkausēta krucifiksa, aiz kājām piesien pie zirga un aizvelk pa zemi. Beigu beigās baznīcā dzīvi palikuši vairs tikai Andrejs ar Muļķīti. Andrejs iztēlojas, ka runā ar mirušo Teofanu Grieķi, kurš žēlojas par sava darba augļu zaudējumu un cilvēku ļaunumu, bet Muļķīte izklaidīgi pin bizē kādas mirušas sievietes matus. Andrejs nolemj pārtraukt ikonu gleznošanu un uzņemas klusēšanas zvērestu, lai izpirktu grēku — cilvēka nogalināšanu.
Zemi plosa karš un bads. Andrejs atkal ir atgriezies Androņikova klosterī, viņš vairs neglezno, nebilst ne vārda, Vairāki bēgļi apspriež savās dzimtajās pilsētās notiekošo, kāds no tiem aizsmakušā balsī stāsta par savu bēgšanu no Vladimiras. Kāds jaunāks mūks šajā runātājā atpazīst ilgā prombūtnē bijušo Kirilu. Kirils ir daudz cietis, viņš pazemīgi lūdz klostera priekšnieku ļaut viņam atgriezties klosterī. Lūgums tiek apmierināts, taču viņam uzdod piecpadsmit reizes gavēņa laikā pārrakstīt svētos rakstus.
Pie klostera apstājusies caurbraucošu tatāru grupa, tas rada bažas Andrejam un Kirilam, kas jau pietiekami izbaudījuši tatāru zvērības. Muļķītes prātiņš ir pārāk vienkāršs, lai viņa spētu atcerēties, ko tatāri tai nodarījuši, viņa kā apburta apbrīno kāda tatāra mirdzošās krūšu bruņas. Tatāri smejas par Muļķīti, bet karotājs izrāda patiku, liek viņai galvā savu ķiveri un klāj tai uz pleciem seģeni kā līgavas plīvuru, beigu beigās nolemdams Muļķīti vest sev līdzi un ņemt par savu astoto sievu, vienīgo krievieti pēc tautības. Andrejs mēģina Muļķīti aizkavēt, bet viņa ir apņēmības pilna un dodas līdzi tatāriem. Kirils mierina Andreju, ka Muļķītei nedraud briesmas, jo tiekot uzskatīts, ka ņirgāties par Dieva dotu vientiesīti nedrīkst, jo tas nesot nelaimi. Šī ir viņu pirmā saruna pēc kādreizējās klostera pamešanas, Andrejs gan nebilst ne vārda. Viņš turpina savu darbu — lielās spīlēs satvertus, nes ugunskurā sakarsētus akmeņus uz klosteri, lai tur ar tiem sasildītu ūdeni. Akmens izslīd un nočūkst sniegā.
Filmas pēdējā novele "Zvans" ir filmas apoteoze un tās tēmu apkopojums. Tas ir stāsts par jaunekli, kurš, lai glābtu savu dzīvību, uzdodas par zvanu liešanas prasmju pārzinātāju, bet vēlāk saprot, ka šie noslēpumi viņam patiešām nav sveši.
Andreja dzīve sagriežas ar kājām gaisā, kad viņš kļūst par liecinieku zvana liešanai. Izpostītajā Suzdaļā baznīcas zvanu tornim nepieciešams izliet jaunu zvanu. Lielkņaza kalpi cenšas atrast kādu zvanu meistaru, taču pēc tatāru sirojuma un epidēmijas neviena no tiem vairs nav starp dzīvajiem. Vienīgais, ko tiem izdodas atrast, ir jauneklis Boriska (Nikolajs Burļajevs), kāda zvanu lējēja dēls, kurš apgalvo, ka pārzinot zvanu liešanu. Arī viņa tēvs un visa ģimene ir miruši. Boriska stāsta kņaza kalpiem, ka viņš ir vienīgais, kam zināms tēva noslēpums par vara zvanu liešanas māku, ka tēvs šo noslēpumu viņam izstāstījis, guļot uz nāves gultas, un pārliecina tos ņemt viņu sev līdzi kā vienīgo, kurš šo uzdevumu var paveikt. Kņazam nekas cits neatliek, kā milzīgā zvana atliešanu uzticēt nepieredzējušam jauneklim. Boriska tiek norīkots par atbildīgo par zvana liešanu. Bieži viņa rīkojumi un norādes ir pretrunā ar viņu darbabiedru domām, kuri vairāk paļaujas uz instinktīvu nojautu, izraugoties vietu bedrei, izvēloties atbilstošu mālu, izgatavojot zvana veidni, uzturot uguni krāsnīs un visbeidzot zvana pacelšanu pagaidu tornī izmēģināšanai. Zvana liešana pārvēršas par milzu darbu, kurā iesaistīti vairāki simti strādnieku. Boriska vairākkārt pieņem riskantus lēmumus, vadoties tikai pēc nojautas. Kad krāsnis tiek atvērtas un izkausētais metāls plūst veidnē, viņš klusībā lūdz Dieva palīdzību. Liešanas laikā jauneklis pamana, ka Andrejs viņu klusi vēro.
Zvana izgatavošanas laikā starp ļaudīm, kas ieradušies vērot zvana tapšanu, ir arī jokdaris, kurš bija redzams pirmajā novelē. Viņš piedraud Andrejam, ka to nogalinās, kļūdaini Andreju uzskatīdams par cilvēku, kas pirms vairākiem gadiem to bija nodevis, kā rezultātā viņš tika apcietināts, spīdzināts un iemests cietumā. Andrejs turpina klusēt, taču iejaucas Kirils. Vēlāk Kirils Andrejam klusi atzīstas, ka grēcīgi viņu apskaudis un ka viņš, Kirils, ir tas, kurš toreiz bija paziņojis sotņikiem par jokdari. Kirils arī pārmet Andrejam, ka tas ļauj Dieva dotajām prasmēm iet zudībā un lūdz to atsākt savu meistarību, taču atbildi nesaņem.
Zvana gatavošanai tuvojoties nobeigumam, Borisku pamazām pārņem neticība, ka uzdevumu izdosies pabeigt veiksmīgi. Viņš vairākkārt mēģina "paiet malā". Kad zvans ir pacelts tornī, uz zvana iesvētīšanas ceremoniju ierodas lielkņazs ar saviem ļaudīm. Tiek paziņots, ka Boriskam un viņa darba biedriem tiks nocirstas galvas, ja zvans nezvanīs, kā vajag. Meistars sāk šūpot zvana mēli, ar katru reizi tā arvien vairāk tuvojas zvana sienām, līdz beidzot pieskaras tām. Pāri zemei aizskan zvana varenā balss. Pēc ceremonijas Andrejs atrod Borisku, kurš, zemē sakņupis, šņukstēdams atzīstas, ka tēvs nekad viņam nav atklājis nekādu noslēpumu par zvana liešanu. Andrejs pārtrauc savu klusēšanas zvērestu, mierinot jaunekli, ka viņiem abiem vajadzētu veikt savu darbu kopā: "Rau, abi kopā iesim mēs. Tu zvanus liesi, es ikonas zīmēšu."
Epilogs ir vienīgā krāsainā šīs filmas daļa. Tas rāda dažādu Andreja Rubļova gleznoto ikonu fragmentus. Tiek parādītas šādas ikonas: Kristus tronī, Divpadsmit apustuļi, Pasludināšana, Kristus ieiešana Jeruzalemē, Kristus dzimšana, Jēzus Apskaidrošana, Lācara augšāmcelšanās, Svētā Trīsvienība, Erceņģelis Mihaēls, Apustulis Pāvils, Kristus Pestītājs.
Filma beidzas, kadriem ar ikonām lēnām pārvēršoties par ainu ar četriem zirgiem, kas, lietum līstot, stāv upes krastā.
Jau 1961. gadā, strādājot pie savas pirmās pilnmetrāžas filmas "Ivana bērnība", Tarkovskis bija pieteicis kinostudijai "Mosfilm" ieceri uzņemt filmu par Krievijas dižākā ikonu gleznotāja Andreja Rubļova dzīvi. Līgums tika parakstīts 1962. gadā, filmas scenārija ideja apstiprināta 1963. gada decembrī. Andrejs Tarkovskis un Andrejs Končalovskis vairāk kā divus gadus strādāja pie scenārija, pētot viduslaiku rakstus un hronikas, kā arī grāmatas par viduslaiku vēsturi un mākslu. 1964. gada aprīlī scenārijs tika apstiprināts, un Tarkovskis uzsāka darbu pie filmas. Tai pašā laikā scenārijs tika publicēts ietekmīgajā žurnālā Искусство кино, to plaši apsprieda vēsturnieki, kinokritiķi un parastie lasītāji. Diskusija par "Andreju Rubļovu" gan bija vērsta uz sociālpolitiskiem un vēsturiskiem, nevis mākslinieciskiem gaidāmās filmas aspektiem.
Filmu caurvij Andreja Rubļova un Teofana Grieķa filozofiskas sarunas. Andrejs Rubļovs vīlies atgriežas savā klosterī, pilns šaubu, vai ļaudīm viņa gleznotās ikonas ir vajadzīgas. Andreja šaubām un ciešanām ir pretstatīta Teofana mierīgi reliģiozā pasaules uztvere.
Kā izteicās pats Andrejs Tarkovskis, viņš centās izveidot filmu, kas parādītu mākslinieku kā "pasaules vēsturē nozīmīgu figūru" un "kristietību kā Krievijas vēsturiskās identitātes aksiomu". Filmas tēmas ietver radošo brīvību, reliģiju, politisko nenoteiktību, pašmācību mākslas jomā un mākslas darbu radīšanu represīva režīma apstākļos. Šo iemeslu dēļ Padomju Savienībā valdošais autoritārais un oficiāli ateistiskais režīms filmu neļāva demonstrēt vēl vairākus gadus pēc tam, kad tā bija pabeigta, izņemot vienu reizi Maskavā 1966. gadā.
Tarkovskis ir atzīmējis, ka ideja veidot filmu par Andreja Rubļova dzīvi radusies kinoaktierim Vasilijam Ļivanovam (vēlāk kļuva plaši pazīstams kā Šerloka Holmsa lomas atveidotājs Igora Masļeņņikova televīzijas filmā "Šerloka Holmsa un doktora Vatsona piedzīvojumi"). Kopīgas pastaigas laikā kādā Piemaskavas mežā Ļivanovs sarunā ar Tarkovski un Končalovski ierosināja kopīgi uzrakstīt scenāriju. Viņš arī minēja, ka labprāt vēlētos tēlot Andreju Rubļovu. Tarkovskis par dižo mākslinieku negribēja uzņemt biogrāfisku vai vēsturisku filmu, viņš vēlējās parādīt mākslinieka talanta attīstību un saistību starp radošu personību un laikmetu. Andreju Rubļovu viņš izvēlējās kā vienu no nozīmīgākajiem māksliniekiem Krievijas vēsturē.
Andreja Rubļova lomai Tarkovskis izvēlējās Anatoliju Soloņicinu. Tai laikā Soloņicins bija nevienam nepazīstams Sverdlovskas teātra aktieris. Tarkovskis uzskatīja, ka Andreja Rubļova vēsturisko figūru katrs iztēlojas savādāk, tādēļ tāda aktiera izvēle, kuru skatītāji nepazīst no tā agrākajām lomām, bija viņa iemīļota pieeja. Soloņicins, kurš bija lasījis žurnālā Iskusstvo Kino publicēto scenāriju, attiecībā uz lomu bija noskaņots ļoti entuziastiski un pats uz sava rēķina devās uz Maskavu, lai satiktu Tarkovski, pat paziņodams, ka neviens šo lomu nenospēlēs labāk par viņu. Sākotnēji Soloņicina sniegums Tarkovski ne visai apmierināja, režisoram šķita, ka aktieris spēlē pārāk teatrāli, taču Tarkovskis nosprieda, ka šo spēles stilu uzņemšanas laikā varēs izmainīt.
Vēlāk Tarkovskis izteicās: "ar Soloņicinu man vienkārši palaimējies". Andreja Rubļova lomai viņam bija vajadzīga "seja, kas izteiksmīgi izstaro spēku, seja, kurā varētu redzēt dēmonisku mērķtiecību". Soloņicins atbilda Tarkovska prasībām — ar pareizu ārējo izskatu un talantu parādīt sarežģītus psiholoģiskus procesus. Vēlāk Soloņicins turpināja strādāt kopā ar režisoru, piedaloties filmās "Solāris", "Spogulis" un "Stalkers", kā arī Tarkovska 1976. gadā Maskavas Ленком teātrī iestudētajā izrādē "Hamlets", spēlēdams titullomu. Bija arī paredzēts, ka Soloņicins 1983. gadā tēlos Andreju Gorčakovu Tarkovska filmā "Nostalģija" un spēlēs lomu projektā "Ragana", kura gala iznākums bija filma "Upurēšana", taču šīm iecerēm pārvilka svītru Soloņicina nāve no plaušu vēža 1982. gadā.Mācekļa Fomas loma sākotnēji bija paredzēta Nikolajam Burļajevam. Taču jaunais aktieris lūdza tam ļaut tēlot Borisku — zvanu lējēja dēlu. Scenārijā nebija minēts Boriskas vecums. Tarkovskis sākumā kategoriski atteicās, taču Burļajevs panāca, ka viņa pusē nostājas filmas operators Vadims Jusovs un konsultants Sergejs Jamščikovs, un Tarkovskis piekāpās. Viņš gan pieprasīja sarīkot kinoproves, taču arī pats aizrāvās ar ideju par zvanu lējēja dēla "atjaunināšanu" un galu galā piekrita lomas maiņai.
Tarkovskis izvēlējās filmu veidot melnbaltu, tikai pašās filmas beigās krāsās parādot dažas Andreja Rubļova ikonas. Kādā intervijā viņš šo izvēli motivēja ar apgalvojumu, ka ikdienas dzīvē cilvēks krāsas neievēro apzināti. Tātad Rubļova dzīve ir melnbalta, turpretim viņa māksla ir krāsaina. Tādējādi filma varēja parādīt mākslinieka personiskās dzīves un mākslinieciskās darbības savstarpējās sakarības.
Viens no iemesliem, kāpēc Tarkovskis izvēlējās filmas finālu veidot krāsainu, bija tas, ka viņš gribēja, lai skatītājs nedaudz atpūstos no Rubļova dzīves vērošanas, dodot skatītājam laiku refleksijai. Filma beidzas ar skatu, kur lietus laikā upes krastā ganās zirgi. Zirgi Tarkovska filmās simbolizēja dzīvi, un zirgu iekļaušana nobeiguma epizodē (kā arī citās šīs filmas epizodēs) nozīmēja, ka dzīve bija Rubļova mākslas avots.
Filmēšana norisinājās no 1964. gada septembra līdz 1965. gada novembrim. Kā pirmā tika uzņemta filmas beigu novele "Zvans". Budžeta ierobežojumu dēļ filmā netika iekļautas vairākas scenārijā paredzētas ainas, tostarp filmas sākumā Kuļikovas kaujas skati. No scenārija tika svītrotas arī medību ainas, kur lielkņaza jaunākais brālis medī gulbjus, un epizode, kur zemnieki palīdz piedzimt Muļķītes (Дурочка) bērnam. Galu galā filmas radīšanai tika iztērēti 1,3 miljoni rubļu, papildu izdevumus radīja sniegputeņiem bagātā ziema, kas izjauca filmēšanas plānus no 1965. gada novembra līdz 1966. gada aprīlim.
Liela daļa filmas ir uzņemta Vladimirā, Pleskavas apgabalā, Pleskavā, Izborskā, Pečoros. Filmēšana notika arī Suzdaļā, netālu no Suzdaļas Jefīmija klostera (Спасо-Евфимиев монастырь). Daudz tika filmēts uz XIV — XV gadsimtu attiecināmu arhitektūras pieminekļu fona. Vairākas epizodes Tarkovskis uzņēma Androņikova klostera pagalmā Maskavā (tagad tur atrodas Andreja Rubļova vārdā nosauktais Senkrievu mākslas muzejs).
Filmējot ugunsgrēku Uspenskas katedrālē Vladimirā, ugunsgrēks sākās pa īstam. Ugunsgrēka imitācijai bija sagatavotas dūmu sveces, kam vajadzēja atrasties uz metāla paplātēm ar smiltīm. Smiltis tomēr nebija uzbērtas, nokaitētās dūmu sveces sakarsēja metāla plāksnes, aizdegās jumta spāres un sākās īsts ugunsgrēks, kas gan ātri tika nodzēsts.Klejojošā dziesminieka — jokdara (скоморох) častuškas, ko izpildīja Rolans Bikovs, bija paša aktiera sarakstītas. Gatavojoties lomai, viņš pētīja šo jautājumu un konstatēja, ka īstās tā laika častuškas satur gandrīz tikai nenormatīvu leksiku vien.
Tarkovskis vēlējās, lai viss būtu "pa īstam", tādēļ pēc viņa lūguma Anatolijs Soloņicins apmēram četrus mēnešus nerunāja un sazinājās tikai ar žestiem, lai epizodē, kur beidzas viņa klusēšanas zvērests, viņa balss izklausītos aizsmakusi.
Vairākas ainas filmā attēlo vardarbību, spīdzināšanu un cietsirdīgu izturēšanos pret dzīvniekiem. Tas bija viens no iemesliem cenzūrai. Lielākā daļa šādu ainu uzņemtas, parādot tatāru iebrukuma laika zvērības, cilvēku spīdzināšanu un nogalināšanu. Kādā kadrā redzama degoša govs, citā — ar šķēpu tiek nodurts zirgs. Daļa šādu ainu gan esot tikusi simulēta, govs esot bijusi pārklāta ar azbesta segu, bet zirgs paņemts no lopkautuves, tomēr precīzas informācijas par to nav — dažādu cilvēku stāstītais atšķiras.
Uz šo filmu ir atsauces divās vēlāk uzņemtajās Tarkovska filmās. Pirmā atsauce ir filmā "Solāris" (1972), kur galvenā varoņa istabā redzama A. Rubļova gleznotā Trīsvienības ikonas reprodukcija. Savukārt Tarkovska filmā "Spogulis" (1975) kādā brīdī var redzēt uz sienas filmas "Andrejs Rubļovs" plakātu.
Pēc filmas pabeigšanas tā vairākas reizes tika pārmontēta un saīsināta. Tās izrādīšana tika aizkavēta, filma faktiski nogūlās "plauktā".Pirmais filmas variants tika samontēts 1966. gada jūlijā, dodot tam nosaukumu "Andreja pasija", tā garums bija 205 minūtes. Goskino pieprasīja filmu saīsināt, norādot uz tās pārmērīgu garumu, negatīvismu, filmā redzamo vardarbību un kailumu.1967. gadā notika ierobežota filmas pirmizrāde, kura padomju kino funkcionāros izraisīja neviennozīmīgu vērtējumu. Filmas veidotājiem pārmeta vardarbības un nežēlības propagandu.
Tai pašā 1967. gadā filmu "Andrejs Rubļovs" uzaicināja piedalīties Kannu kinofestivālā kā daļu no plānotās padomju filmu retrospekcijas, veltītas Oktobra revolūcijas 50. gadadienai. Uz to padomju kino funkcionāri atbildēja, ka filma vēl nav pabeigta, tāpēc kinofestivālā nevar tikt parādīta. 1969. gadā kinofestivāla rīkotāji nosūtīja otru uzaicinājumu. Padomju amatpersonas šo uzaicinājumu pieņēma, bet ar noteikumu, ka filma tiks parādīta ārpus konkursa. Filma festivālā tika demonstrēta vienu reizi, pulksten četros no rīta festivāla noslēguma dienā. Taču auditorijas reakcija tomēr bija entuziastiska, un filma ieguva FIPRESCI balvu. Vēlāk padomju amatpersonas mēģināja stāties ceļā filmas oficiālai izrādīšanai Francijā un citās valstīs, taču tas neizdevās, jo izplatītājs 1969. gadā bija likumīgi ieguvis filmas izrādīšanas tiesības.1971. gada 24. decembrī Padomju Savienībā tika demonstrēta šīs filmas cenzēta un saīsināta versija (1966. gada variants 186 minūšu garumā). Tas notika, neskatoties uz Tarkovska atteikšanos veikt turpmākus filmas saīsinājumus. Filmai tika izlaistas 277 kopijas, uz to tika pārdoti 2,98 miljoni biļešu. Tarkovskis savā dienasgrāmatā rakstīja, ka pilsētā nav bijis redzams it neviens filmas plakāts, taču visas biļetes kinoteātros tikušas izpirktas.
 Neviens nekad nesaīsinās "Andreju Rubļovu". Neviens, izņemot mani. Es pats veicu dažus saīsinājumus. Pirmajā versijā filma bija 3 stundas un 20 minūtes gara. Otrajā — 3 stundas 15 minūtes. Es saīsināju galīgo versiju līdz 3 stundām un 6 minūtēm. Esmu pārliecināts, ka šī pēdējā versija ir labākā, veiksmīgākā. Es tikai saīsināju ainas, kas bija pārāk garas. Skatītājs pat neievēros to pazušanu. Šie saīsinājumi nekādā veidā nav ietekmējuši ne filmas sižetu, ne to, ko mums bija svarīgi parādīt. Citiem vārdiem sakot, mēs vienīgi izņēmām dažas pārāk garas, maznozīmīgas ainas. 
Mēs saīsinājām atsevišķas vietas, kurās redzama nežēlība, lai izraisītu skatītājos psiholoģisku šoku, pretstatā tam, lai tikai radītu nepatīkamu iespaidu, kas varētu tikai iznīcināt mūsu nodomu. Visiem maniem draugiem un kolēģiem, kas ilgu diskusiju laikā deva man padomus par filmas saīsināšanu, galu galā izrādījās taisnība. Man vajadzēja zināmu laiku, lai to saprastu. Sākumā man radās iespaids, ka viņi mēģina izdarīt spiedienu uz manu radošo individualitāti. Vēlāk es sapratu, ka šī filmas gala versija pilnībā atbilst manām prasībām. Un man nebūt nav žēl, ka filma ir saīsināta līdz tās pašreizējam garumam.
1973. gadā filma tika parādīta padomju televīzijā 101 minūti garā versijā, kuru Tarkovskis neapstiprināja. No filmas tika izņemtas nozīmīgas epizodes (tatāru iebrukums, epizode ar kailajiem pagāniem). Filmas epilogs, kas ir vienīgā krāsainā uzņemtā filmas daļa, televīzijā tika parādīts melnbalti, jo Padomju Savienība vēl nebija pilnībā pārgājusi uz krāsaino televīziju. Kad filmu atkārtoti demonstrēja televīzijā 1987. gadā, epilogs joprojām bija melnbalts, neskatoties uz to, ka televīzija visā PSRS jau rādīja krāsās.Vēl viena atšķirība no oriģinālās versijas bija īsa paskaidrojuma iekļaušana filmas sākumā, lai iepazīstinātu skatītāju ar Andreja Rubļova dzīvi un tā laika vēsturisko fonu.
Kad 1973. gadā filmu uzsāka demonstrēt ASV un citās valstīs, tās izplatītāja — kompānija Columbia Pictures — to saīsināja vēl par 20 minūtēm, padarot filmu nesakarīgu un haotisku daudzu kritiķu acīs, kas bija iemesls nelabvēlīgām atsauksmēm. Visbeidzot 1999. gadā ASV video izplatīšanas uzņēmums The Criterion Collection izlaida oriģinālu, 205 minūšu garu filmas "Andrejs Rubļovs" versiju. Criterion reklamē šo versiju kā režisora versiju, neskatoties uz Tarkovska norādījumu, ka par režisora versiju uzskatāma filmas 186 minūšu versija.
Lai gan daudzus gadus ilgušās ar cenzūru un filmas saīsināšanu saistītās problēmas traucējušas filmai nonākt pie skatītājiem, pēc atjaunošanas tās sākotnējā versijā "Andrejs Rubļovs" tika atzīta par vienu no visu laiku labākajām filmām un bieži vien augstu novērtēta Sight & Sound rīkotajās kritiķu un režisoru aptaujās.Kā stāstīja A. Tarkovska māsa Marina Tarkovska, filmas montāžas redaktore Ludmila Feiginova slepus glabājusi filmas 205 minūšu versijas kopiju zem savas gultas. The Criterion Collection projekta producents norādījis, ka video ticis veidots no filmas 205 minūšu kopijas, kuru režisors Mārtins Skorsēze bija ieguvis Krievijas apmeklējuma laikā.
Filma, neraugoties uz tās pusaizliegtības statusu, kļuva par notikumu kino pasaulē. Padomju kino pirmoreiz tika prezentēts episks ieskats uz viduslaiku Krievzemes garīgo un reliģisko būtību. Galveno varoņu trijotne, it kā pretstatīta kristietības Svētajai Trīsvienībai, ir dažāda rakstura cilvēku kopība. Visi filmas notikumi skatīti no galvenā varoņa skatupunkta.
Maija Turovska par filmu rakstīja, ka tā ir "milzīgs kino cikls par tāda mākslinieka dzīvi, kura darbības atšķirībā no sociālām utopijām spēj pārveidot pasauli, padarot to harmonisku".Reliģiskās un filozofiskās problēmas filmā satrauca ne tikai PSRS par kultūru atbildīgās amatpersonas. Piemēram, rakstnieks un disidents Aleksandrs Solžeņicins Tarkovski nosodīja par to, ka tas vienkāršojis un izkropļojis Rubļova laika Krievijas garīgo atmosfēru, patvaļīgi traktējis viduslaiku vēsturi. Pēc rakstnieka domām, Tarkovska naturālisms pāraudzis bezsirdīgumā, un patiesa kristīgā garīguma vietā cauri filmai stiepjas "kroplīgas cietsirdības" ķēde.Filmas varoņi sarunājas mūsdienu krievu valodā, kurā laiku pa laikam dzirdami XV gadsimtam neraksturīgi vārdi, piemēram, "artelis", "noslēpums". Atvairot apsūdzības par vēsturiskās realitātes sagrozīšanu, Tarkovskis "atkāpšanos no arheoloģiskās un etnogrāfiskās patiesības" attaisnoja ar vēlmi Krievzemes viduslaiku ainas mūsdienu skatītājam parādīt tādā veidā, lai tās nepārvērstos par nosacītu stilizāciju ar muzeja eksotikas piegaršu.Kinokritiķis Džons Hobermans atzīmē filmas skaņu celiņa augsto blīvumu — dialogu fonā dzirdama uguns sprakšķēšana, zvanu skaņas, putnu čivināšana. Kadrā bieži parādās meža zosis, kaķis, zalktis, skudras. Kinokritiķa vārdiem, "uz ekrāna radītā pasaule ir tik ļoti dzīvības pārpilna, ka šī dzīvība draud no ekrāna izlauzties zālē pie skatītājiem". Latviešu kinokritiķis Normunds Naumanis nosaucis šo par "mokoši ilgu filmu, kuru skatīties ir pat fiziski grūti", taču atzinīgi novērtējis operatora un aktieru darbu.
Tiek apgalvots, ka filmas uzņemšanas laikā bijis daudz gadījumu, kad novērota nežēlīga izturēšanās pret dzīvniekiem. Pēc dažām ziņām, vienā no filmā neiekļautajām ainām tikusi dzīva sadedzināta govs, citā — nogalināts zirgs. 1966. gada 24. decembrī laikrakstā Вечерняя Москва bija publicēts raksts, kurā tika apspriests gadījums ar govi un kritizēta kinematogrāfistu brutalitāte, kaut gan ne Tarkovska vārds, ne filmas nosaukums šai rakstā netika pieminēts. Atbildot uz šo rakstu, Tarkovskis to nosauca par "mājienu", "šausmīgu tā negodīgajā tendenciozitātē", raksturojot šo publikāciju kā viņa "vajāšanu",, un piezīmēja, ka zirgs ticis paņemts no lopkautuves, tas šā vai tā drīz būtu zaudējis dzīvību, bet govs bijusi pārklāta ar azbesta drānu un nav cietusi. To pašu apgalvoja arī filmas direktore Tamāra Ogorodņikova — pēc viņas vārdiem, govs bijusi pārklāta ar azbestu un nav degusi, "filmēšanas laikā es biju klāt, viss notika manā klātbūtnē". Tomēr Alise Aksjonova, Vladimiras-Suzdaļas muzejrezervāta direktore (daļa filmas tika uzņemta rezervāta teritorijā), izteicās, ka nav vajadzības "izlocīties" un paziņoja, ka govs tiešām tika sadedzināta dzīva. Leonīda Brežņeva referents Jevgeņijs Samoteikins sarunā ar dzejnieku Staņislavu Kuņajevu uz jautājumu "Vai govs tika sadedzināta?" atbildēja "Protams, tika". Pēc viņa vārdiem, viņš pats nodarbojies ar šo gadījumu, "saņēmis sūdzības, mazinājis neapmierinātību, pielicis pūles, lai šis stāsts nenokļūtu avīzēs". Samoteikins arī stāstīja, ka Tarkovskim bijuši kadri, kur zirgi mesti lejā no zvanu torņa un krītot tie lauzuši kājas.Informācija par dzīvas govs sadedzināšanu izsauca jauktu reakciju sabiedrībā. Kinorežisore Kira Muratova izteicās, ka tai agrāk patikušas Tarkovska filmas, taču pēc šīs epizodes viņai Tarkovskis ir pārstājis eksistēt. Režisors Jurijs Mamins govs sadedzināšanu tika nosaucis par "ārkārtēju nežēlību" un salīdzināja Tarkovski ar Raskoļņikovu (Fjodora Dostojevska romāna "Noziegums un sods" galveno varoni), kas "uzskatīja, ka dažiem cilvēkiem ir atļauts pārkāpt likumus". Dzejnieks Staņislavs Kuņajevs govs nobendēšanai veltīja dzejoli "Vladimiras šoseja". Taču pēc aktiera Nikolaja Burļajeva viedokļa Tarkovska cietsirdīgā izturēšanās pret dzīvniekiem bija attaisnojama, to "diktēja mākslinieciska nepieciešamība", jo "ir nepieciešams parādīt nežēlību, lai panāktu, ka skatītājs apzinās tās bezjēdzīgumu".Lai uzņemtu ainu, kurā zirgs krīt pa kāpnēm un pēc tam tiek nodurts ar šķēpu, Tarkovskis atveda no lopkautuves zirgu, kas bija paredzēts nokaušanai. Filmēšanas brīdī tas tika ievainots ar šāvienu kaklā, kas izraisīja zirga saļimšanu un tai sekojošo velšanos pa kāpnēm. Tūlīt pēc tam zirgs tika nošauts, protams, ārpus kameras tvertā skata. Pēc tam zirgu nogādāja atpakaļ kautuvē, kur tas tika pārstrādāts gaļā, kā tas vienalga būtu noticis. Šāds risinājums tika izvēlēts, lai novērstu iespēju, ka tiek zaudēts augstvērtīgs zirgs.
1967. gadā laikraksta Литературное обозрение žurnālists Aleksandrs Lipkovs, intervējot Tarkovski, aizrādīja tam, ka "nežēlība filmā tiek parādīta precīzi, tā šokē un apdullina skatītājus, un tas var arī viņus atstumt". Uz to Tarkovskis atbildēja: "Nē, es tam nepiekrītu. Tas netraucē skatītāja uztveri. Turklāt mēs to visu darām diezgan iejūtīgi. Es varu nosaukt filmas, kuras rāda daudz nežēlīgākas lietas, salīdzinot ar tām mūsējā izskatās diezgan pieticīgi".
Filmu "Andrejs Rubļovs" krievu kinematogrāfisti joprojām vērtē ļoti augstu. Kad 2008. gadā žurnāls "Seanss" (Сеанс) Krievijas kino veidotājiem piedāvāja izvēlēties 10 labākās šai valstī radītās filmas, 43 no 100 aptaujātajiem atzina, ka šai sarakstā iekļaujama šī Tarkovska filma.Filma par senkrievu mākslinieku guva plašu atzinību arī aiz Krievijas robežām. 2012. gadā 41 no žurnāla Sight & Sound aptaujātajiem 846 kinokritiķiem iekļāva filmu "Andrejs Rubļovs" starp 10 labākajām filmām kino vēsturē (27. vieta sarakstā). Arī 25 no 358 aptaujātajiem režisoriem "Rubļovu" minēja kā vienu no labākajām filmām.Filma "Andrejs Rubļovs" ir ieguvusi dažādas balvas. 1969. gadā filma tika demonstrēta Kannu kinofestivālā. Padomju amatpersonu spiediena dēļ filmu parādīja ārpus konkursa, un tādēļ tai nebija tiesību pretendēt uz Zelta palmas zaru vai Grand Prix. Taču tā ieguva FIPRESCI starptautisko kritiķu balvu.
2010. gadā filma tika novērtēta, laikrakstu The Guardian un The Observer kinokritiķiem balsojot par sarakstu "Visu laiku labākās filmas".2010. gadā laikraksts Empire ierindoja šo filmu 87. vietā "Pasaules kino 100 labākās filmas" sarakstā.Tai pašā 2010. gadā Toronto starptautiskais kinofestivāls publicēja savu Essential 100 sarakstu, kurā "Andrejs Rubļovs" ieņēma 87. vietu.Rate Your Music interneta vietnē filma novērtēta kā 25. labākā filma 100 labāko filmu topā.
FIPRESCI balva Kannu starptautiskajā kinofestivālā (filma tika parādīta ārpus konkursa).
Filma iedvesmoja poļu komponisti Kasju Glovicku (Kasia Glowicka) 2009. gadā radīt audiovizuālu performanci "Kvazi Rubļovs" (Quasi Rublev), apvienojot klavesīna Goska Isphording spēli un Roos Theuws radītus vizuālos efektus.1987. gadā kinostudijā Леннаучфильм tika uzņemta populārzinātniska filma "Andrejs Rubļovs" (šīs filmas režisore bija L. Ņikitina, operators V. Petrovs).
Filmā "Kino par Aleksejevu" (Кино про Алексеева) tās varonis nokļūst Tarkovska "Andreja Rubļova" uzņemšanas laukumā.
«Загадка Андрея Рублева» — фильм Сергея Карпухина на сайте Медиа-архив "Андрей Тарковский"

Amerikas Savienoto Valstu prezidents ir ASV valsts un federālās valdības galva un bruņoto spēku virspavēlnieks. Saskaņā ar ASV konstitūciju ASV prezidents ir tiesīgs izveidot savu padomnieku kabinetu, kas ir federālās valdības izpildvara, kuras pienākums ir rūpēties par ASV Kongresa izdoto likumu, kurus prezidents ir tiesīgs izsludināt, ieviešanu. Prezidents ir arī tiesīgs apžēlot, saskaņā ar Senāta lēmumu slēgt līgumus, kā arī iecelt amatā federālos funkcionārus, federālos, tai skaitā Augstākās tiesas, tiesnešus un vēstniekus. ASV prezidenta un citu augstāko ASV amatpersonu tiesības ir sabalansētas tā, lai neviena persona vai personu grupa nevarētu iegūt absolūto varu.
ASV prezidentu ievēl netiešās vēlēšanās uz četriem gadiem, turklāt prezidentu var ievēlēt tikai uz diviem termiņiem. Saskaņā ar šo sistēmu katram štatam ir piešķirts noteikts balsu skaits, kas saskan ar šī štata pārstāvju vietu skaitu Kongresā. Prezidenta mandāts sākas 20. janvārī (4. martā pirms 1937. gada). Prezidenta rezidence ir Baltais nams Vašingtonā un viņam pieejamas divas īpaši aprīkotas lidmašīnas Boeing 747. Prezidenta alga ir 400 000 dolāru gadā.
ASV bija pirmā valsts pasaulē, kurā tika izveidots prezidenta kā republikas valsts galvas amats, kas mūsdienās ir sastopams daudzās valstīs. Kopš amata izveides, kas notika līdz ar ASV konstitūcijas pieņemšanu, ASV ir bijuši četrdesmit četri prezidenti. Pirmais ASV prezidents bija Džordžs Vašingtons, bet pašreizējais prezidents ir Donalds Tramps, kas stājās amatā 2017. gada 20. janvārī. Kopš 20. gadsimta sākuma, kad ASV kļuva par lielvaru, ASV prezidents ir kļuvis par vienu no nozīmīgākajām personām ne vien ASV, bet visā pasaulē.
1783. gadā, kad tika atzīta ASV neatkarība de iure, valsts struktūra bija nesakārtota — 1777. gadā tika izstrādāta un 1781. gadā — ratificēta pirmā ASV konstitūcija, kas aprakstīja mūžīgu konfederāciju, bet vienīgajai federālajai institūcijai — Kongresam — tā nepiešķīra iespējas finansēt sevi vai nodrošināt savu lēmumu izpildi. Daļēji šāda rīcība skaidrojama ar antimonarhistisko noskaņojumu tajā laikā — sistēma bija izstrādāta tā, lai nodrošinātos pret iespēju, ka par ASV vadītāju kļūtu tirāns, aizstājot Lielbritānijas karali. Kongress izrādījās nespējīgs kļūt par forumu starpštatu sadarbībai, kas veicinātu komerciālo un ekonomisko attīstību. Bet Neatkarības karam sekojošās ekonomiskās depresijas dēļ ASV valdības dzīvotspēju apdraudēja politiskie nemieri vairākos štatos. Tāpēc tika sasaukts konstitucionālais konvents ar nolūku izmanīt tā laika konstitūciju, tomēr, lai izveidotu spēcīgu izpildvaru, kas nespētu uzurpēt varu, beigu beigās nācās izstrādāt jaunu konstitūciju. Pirms 1788. gada, kad tika ratificēta jaunā konstitūcija, nebija amata, kas dotu līdzvērtīgu izpildvaru. Kontinentālā kongresa prezidentiem saskaņā ar pirmo konstitūciju bija tituls "Savienoto Valstu prezidents sapulcētajā kongresā", ko parasti saīsināja kā "Savienoto Valstu prezidents". Tomēr šiem prezidentiem nebija dotas plašas izpildvaras funkcijas. Prezidenta loma jaunpieņemtajā konstitūcijā atrisināja vairākas politiskās problēmas, ar kurām saskārās jaunā valsts, joprojām saglabājot balansu, kas neļāva sagrābt varu un izveidot monarhiju. ASV bija pirmā valsts pasaulē, kurā tika izveidots prezidenta kā valdības galvas amats.
Saskaņā ar ASV konstitūcijas otro pantu par ASV prezidentu var kļūt vismaz trīsdesmit piecus gadus veca persona, kas ir ASV pilsonis kopš dzimšanas un pēdējos četrpadsmit gadus nodzīvojis ASV. Par ASV prezidentu varēja kļūt arī tie, kuri ASV konstitūcijas pieņemšanas brīdī bija pilsoņi, pat ja nebija dzimuši ASV, taču, ņemot vērā, ka ASV konstitūciju pieņēma 1787. gadā, mūsdienās nav pilsoņu, uz kuriem šis noteikums varētu attiekties. Pirmie septiņi ASV prezidenti un devītais prezidents Viljams Herisons bija dzimuši pirms ASV neatkarības pasludināšanas, tāpēc, lai arī viņi visi bija dzimuši mūsdienu ASV teritorijā, sākotnēji bija Lielbritānijas pilsoņi. Lai izmainītu prasības, būtu nepieciešams konstitūcijas grozījums, tomēr pēdējā laikā tiek apspriesta iespēja mainīt prasības, jo sevišķi prasību, ka prezidentam ir jābūt dzimušam ASV. ASV ir vairāki politiķi, piemēram, bijušais Kalifornijas gubernators austrietis Arnolds Švarcenegers, kas par ASV pilsoņiem kļuvuši dzīves laikā. Turklāt neskaidrības rada fakts, ka nav definēts, ko nozīmē "ASV pilsonis kopš dzimšanas" (Natural born citizen) — parasti par tādu uzskata pilsoni, kas ir dzimis vienā no ASV štatiem (tai skaitā arī Kolumbijas apgabalā) un kura vecāki ir ASV pilsoņi, bet pastāv strīdi, vai ASV pilsoņu bērni, kas nav dzimuši kādā no štatiem, ir pilsoņi kopš dzimšanas, tāpat nav skaidrs, kāds ir uzreiz pēc dzimšanas adoptētu ārzemnieku bērnu statuss. Lai gan līdz šim bijuši trīs prezidenta amata kandidāti, kas dzimuši ārpus ASV štatiem (attiecīgi — Meksikā, Arizonā, pirms tā kļuva par štatu, un Panamas kanāla zonā), šis jautājums nav atrisināts. Prezidenta Čestera Artura pretinieki izplatīja baumas, ka viņš esot dzimis Kanādā, nevis ASV, bet viņš pats tā arī nesniedza nekādus pierādījumus par savu izcelsmi, ja šīs baumas būtu izrādījušās patiesas, viņš, iespējams, nevarētu pildīt prezidenta pienākumus.
ASV prezidenta vēlēšanas ir relatīvi sarežģīts process. Prezidenta un viceprezidenta termiņš un ievēlēšanas kārtība ir noteikta ASV konstitūcijas otrajā pantā un tā grozījumos. Sistēma veidota tā, lai arī mazāku štatu un lauku apgabalu balsojums ietekmētu vēlēšanu rezultātu. Prezidentu ievēl vēlēšanu kolēģija, kuru savukārt ievēl tauta, bet, ja kolēģijai neizdodas ievēlēt prezidentu — Kongress. Prezidenta kandidātu lielākās partijas izvēlas vairākkārtējos iepriekšējos balsojumos.
Mūsdienās vēlēšanu kampaņa sākas divus gadus pirms prezidenta vēlēšanām, neilgi pirms pirmsvēlēšanu balsojumiem. Šajos balsojumos lielākās partijas ievēl savus kandidātus. Lai gan balsošanā piedalās tikai partiju biedri, balsu skaits tiek sadalīts pa štatiem un uzvara lielākajos štatos parasti garantē nominēšanu, kas arī ir iemesls, kāpēc kampaņa sākas vēl pirms balsojumiem. Kampaņu finansē ne tikai ar paša kandidāta līdzekļiem, bet arī ar ziedojumiem. Amatā pirmo termiņu esošais prezidents parasti automātiski tiek nominēts kā partijas kandidāts nākamajām vēlēšanām. Kandidāta izvirzīšanu formāli apstiprina partijas konferencē. Izvēlētais kandidāts izvēlas savu viceprezidenta kandidātu un arī šo izvēli automātiski apstiprina konferencē. Lai gan nominēšanas konferencēm ir ilga vēsture, to nozīmīgums ir krietni mazinājies un mūsdienās ir vairāk ceremoniāls, tomēr tās joprojām kalpo, lai sagatavotu partijas vēlēšanām un pievērstu publikas uzmanību kandidātiem. Kandidāti piedalās televīzijas debatēs, visbiežāk gan uz tām aicina tikai Demokrātu un Republikāņu kandidātus. Kandidāti arī dodas tūrē pa visu valsti, lai skaidrotu savu politisko nostāju, pārliecinātu vēlētājus un savāktu ziedojumus. Mūsdienu vēlēšanu kampaņas lielākoties ir mērķētas uz svārstīgo štatu pārliecināšanu ar reklāmām masu medijos un biežām kandidātu vizītēm.
ASV prezidentu ievēl vispārējās netiešās vēlēšanās — katrs štats izvēlas savus balsotājus jeb elektorus, kuri savukārt veido vēlēšanu kolēģiju, kas ievēl prezidentu. Katra štata elektoru skaits atbilst šī štata pārstāvju skaitam Kongresā, bet Kolumbijas apgabala elektoru skaits atbilst elektoru skaitam štatā ar vismazāko elektoru skaitu. Šāda sistēma izveidota, lai visiem štatiem būtu iespēja ietekmēt vēlēšanu iznākumu. Kopš 1964. gada elektoru skaits ir 538, bet katra štata elektoru skaits, tāpat kā pārstāvju skaits Kongresā, ir atkarīgs no iedzīvotāju skaita štatā un tiek pārskatīts reizi desmit gados. Kārtību, kādā ieceļ elektorus, katrs štats var noteikt atsevišķi, mūsdienās elektorus visos štatos ievēl. Elektoru kandidātus izvirza štatu valdībās esošās partijas vasarā pirms vēlēšanām, kas savukārt notiek gada, kurš dalās ar četri (t.i. piemēram, 2000, 2004, 2008) pirmajā otrdienā, kas iekrīt laika posmā no 2. līdz 8. novembrim. Ņemot vērā, ka laikā, kad tika pieņemti likumi, kas nosaka vēlēšanu norisi, par citu štatu prezidenta amata kandidātiem maz kas bija zināms, bija paredzēts, ka ievēlētie elektori iepazīstas ar katru kandidatūru tuvāk pirms lēmuma izdarīšanas. Mūsdienās elektoru kandidāti parasti pieder pie kādas no partijām, kuru locekļi kandidē uz prezidenta amatu un jau pirms vēlēšanām ir zināms, par ko katrs elektora kandidāts gatavojas balsot, ja tiks ievēlēts, tomēr elektori var izvēlēties, par ko balsot, un viņiem nav pienākums balsot par savas partijas kandidatūru.
Parasti elektoru vēlēšanās balso par partiju, nevis katru elektoru, un uzvarējusī partija iegūst visas štata balsis. Ievēlētie elektori decembrī četrdesmit vienu dienu pēc vēlēšanām tiekas sava štata administratīvajā centrā (tādējādi vēlēšanu kolēģija nekad nepulcējas pilnā skaitā), lai ievēlētu prezidentu un viceprezidentu, kurus ievēl atsevišķos balsojumos. Elektoru balsis skaita Senāts, kad balsis saskaitītas, Senāta prezidents, kas ir amatā esošais viceprezidents, rezultātu nolasa jaunievēlētā Kongresa kopsesijā. Kongress var apstrīdēt jebkura štata balsojumu, ja iebilst pa loceklim no abām apakšpalātām. Ja neviens kandidāts neiegūst vajadzīgo balsu pārsvaru, prezidentu ievēl Pārstāvju palāta, balsojot par trim augstāko rezultātu sasniegušajiem kandidātiem, šajā gadījumā balso štatu delegācijas, kurām katrai ir viena balss. Viceprezidentu šādā gadījumā savukārt ievēl Senāts. Pastāv iespēja, ka par prezidentu kļūst kandidāts, kas nav saņēmis tautas vairākuma atbalstu elektoru vēlēšanās, tomēr uzvarējis vēlēšanu kolēģijas balsojumā, nesenākais precedents bija 2000. gadā, kad prezidenta vēlēšanās uzvarēja Džordžs V. Bušs, kas bija saņēmis par 2% mazāk balsu nekā viņa sāncensis.
Pašreizējā vēlēšanu sistēma ir noteikta ar ASV konstitūcijas divpadsmito grozījumu, kas tika izdarīts 1804. gadā. Līdz tam katram vēlētājam bija divas balsis, no kurām viena obligāti bija jāatdod par kandidātu, kas nedzīvo balsotāja štatā. Lai uzvarētu, bija nepieciešams savākt vismaz 50% balsu, ja vairāk nekā vienam kandidātam izdevās iegūt balsu vairākumu (kas bija iespējams, jo katram vēlētājam bija divas balsis), uzvarēja kandidāts, par kuru bija atdots visvairāk balsu. Ja rezultāts bija neizšķirts, Pārstāvju palātai bija jāizvēlas starp diviem kandidātiem, bet, ja neviens no kandidātiem nebija guvis nepieciešamo balsu pārsvaru, Pārstāvju palāta izvēlējās no pieciem visvairāk balsis guvušajiem kandidātiem. Savukārt par viceprezidentu kļuva tas kandidāts, kas bija savācis otro lielāko balsu skaitu. Lai kļūtu par viceprezidentu, nebija nepieciešams savākt noteiktu balsu skaitu. Ja neizšķirts bija šajā gadījumā, viceprezidentu ievēlēja Senāts, katram senatoram bija viena balss, bet amatā esošā viceprezidenta balss bija izšķirošā neizšķirta Senāta balsojuma gadījumā. 1796. gada vēlēšanās atklājās, ka iespējama situācija, kurā prezidents un viceprezidents tiek ievēlēti no dažādām partijām, bet 1800. gada vēlēšanās atklājās, ka iespējama situācija, kurā abi vadošie kandidāti no vienas partijas iegūst vienādu balsu skaitu un arī Pārstāvju palātas balsojuma rezultāts ir neizšķirts (1800. gada vēlēšanās Pārstāvju palāta balsoja atkārtoti, prezidentu ievēlēja trīsdesmit sestajā balsojumā).
Prezidenta inaugurācija parasti notiek 20. janvārī, kas ASV tiek dēvēta par inaugurācijas dienu un iezīmē gan prezidenta, gan viceprezidenta četru gadu ilgā termiņa sākumu. 20. janvāris par inaugurācijas dienu noteikts ar ASV konstitūcijas divdesmito grozījumu, kas tika izdarīts 1933. gadā, pirms tā stāšanās spēkā inaugurācija notika 4. martā. Šādi grozījumi bija nepieciešami, jo, ja 18. gadsimtā jaunievēlētajam prezidentam bija nepieciešami vairāki mēneši, lai nokārtotu savas lietas un pārvāktos uz Vašingtonu, tad 19. un 20. gadsimtā, ienākot jaunajām tehnoloģijām, četros mēnešos starp vēlēšanām un jaunievēlētā prezidenta stāšanos amatā bieži vien izveidojās varas dīkstāve, kas sevišķi spilgti izpaudās krīzes situācijās, piemēram, pirms Amerikas pilsoņu kara sākuma un Lielās depresijas laikā.Pirms stāšanās amatā ievēlētajam prezidentam, saskaņā ar ASV konstitūciju, ir jādod šāds zvērests:
Prezidents var izvēlēties starp vārdiem "zvēru" vai "apstiprinu", līdz šim "apstiprinu" izvēlējušies tikai Frenklins Pīrss un Herberts Hūvers. Prezidents parasti zvēresta sākumā pēc vārda "Es" parasti nosauc savu vārdu, piemēram "Es, Džordžs Vašingtons, zvēru...". Lai gan nav vēsturisku liecību, kas to apstiprinātu, pastāv pieņēmums, ka Džordžs Vašingtons papildinājis zvērestu ar vārdiem "Lai man palīdz Dievs", tāpēc daudzi prezidenti (tai skaitā visi prezidenti, sekojot viņa piemēram, papildinājuši zvērestu ar šiem vārdiem). Zvērestu parasti pieņem ASV galvenais tiesnesis, un parasti tas tiek dots, turot roku uz Bībeles, reizēm prezidents arī īpaši izvēlas Bībeles pantu, uz kura zvērot turēt roku.
Zvērestu prezidents dod uzreiz pēc viceprezidenta zvēresta divpadsmitos dienā, kopš 1981. gada ceremonija notiek uz ASV Kapitolija rietumu kāpnēm. Gan viceprezidenta, gan prezidenta zvērestam seko fanfaras, bungu rīboņa un attiecīgo amatu himnu atskaņojumi, bet prezidenta himnai seko 21 zalves haubiču salūts. Pēc salūta prezidents saka runu, kurā izklāsta savas prezidentūras mērķus. Kopš 1953. gada pēc zvēresta došanas prezidents, viceprezidents un Kongress ietur kopējas svinīgās pusdienas. Bet kopš Tomasa Džefersona otrās inaugurācijas 1805. gadā prezidents dodas parādē pa Pensilvānijas avēniju uz Balto namu. Dažādi svinīgi pasākumi, atzīmējot inaugurāciju, norisinās desmit dienu garumā — piecas dienas pirms un pēc inaugurācijas dienas.
Ne vienmēr visas šīs tradīcijas tiek ievērotas — gadījumos, kad iepriekšējais prezidents miris vai atstājis amatu priekšlaicīgi, viņa vietā par prezidentu nekavējoties kļūst viceprezidents, tāpat zvērestu vajadzības gadījumā var pieņemt jebkurš jurists, piemēram, pēc Džona Kenedija nošaušanas 1963. gada 22. novembrī amatā stājās Lindons Džonsons, kas zvērestu deva prezidenta lidmašīnā, un to pieņēma Teksasas ziemeļu apgabala tiesnese. Tāpat, ja inaugurācijas diena iekrīt svētdienā, zvērestu dod nelielā privātā ceremonijā, bet nākamajā dienā svinīgā publiskā ceremonijā dod zvērestu atkārtoti.
Prezidenta termiņš sākas pēcvēlēšanu gada 20. janvāra pēcpusdienā. Ja amatā esošais prezidents nav spējīgs pildīt savus pienākumus, mirst, tiek atstādināts vai atkāpjas no amata, viņa vietā parasti stājas viceprezidents, kura termiņš beidzas tad, kad būtu bijis jābeidzas viņa priekšteča termiņam. Ja amatu līdzīgu iemeslu dēļ priekšlaicīgi atstāj viceprezidents, tad saskaņā ar 1967. gada konstitūcijas 25. grozījumu prezidents izvēlas jaunu viceprezidentu. Viceprezidents un citas augstu stāvošas amatpersonas ir sarindotas noteiktā secībā, kādā šīs personas, ja atbilst likumā noteiktajām prasībām, var kļūt par prezidentu gadījumā, ja augstākstāvošos amatus neviens nepilda:
Pirmais prezidents Džordžs Vašingtons pēc diviem termiņiem nepretendēja uz trešo termiņu, tādējādi nosakot nerakstītu likumu, kuram sekoja lielākā daļa nākamo prezidentu. Lai gan vairāki prezidenti tomēr ir kandidējuši uz trešo termiņu, vienīgais, kuram izdevās tikt ievēlētam, bija Franklins Rūzvelts — viņš tika ievēlēts četrreiz un mira, atrazdamies amatā. Pēc Rūzvelta nāves tika pieņemts 22. konstitūcijas grozījums, kas oficiāli noteica, ka par prezidentu var ievēlēt ne vairāk kā divas reizes. Tomēr persona, kas ieņēmusi amatu, netiekot tajā ievēlēta un pirms ievēlēšanas uz otro termiņu nav tajā atradusies ilgāk kā divus gadus, var tikt ievēlēta uz trešo termiņu, piemēram, Lindons Džonsons, kas kā viceprezidents stājās amatā pēc Džona Kenedija nāves, būtu varējis tikt ievēlēts uz trešo termiņu, jo, ieņemot amatu, viņš netika ievēlēts. Tādējādi maksimālais iespējamais ilgums, kuru vien persona var atrasties prezidenta amatā, ir 10 gadi no vietas. Respektīvi, Rūzvelta rekords netiks pārspēts, ja netiks mainīta konstitūcija. Arī Rūzvelta pēctecis Harijs Trumens, kurš bija amatā brīdī, kad tika izdarīti grozījumi, tāpēc tie uz viņu neattiecās, īslaicīgi kandidēja uz trešo termiņu. Kopš grozījumu izdarīšanas pieci prezidenti ir bijuši amatā pilnus divus termiņus — Dvaits Eizenhauers, Ronalds Reigans, Bills Klintons, Džordžs V. Bušs un Baraks Obama, uz diviem termiņiem ievēlēts arī Ričards Niksons, kurš atkāpās no amata pirms otrā termiņa beigām.
ASV konstitūcijas pirmie divi panti nosaka, ka augstas valdības amatpersonas, tai skaitā prezidentu, var atstādināt no amata par nodevību, kukuļošanu vai citiem smagiem noziegumiem un pārkāpumiem. Lai atstādinātu prezidentu no amata, jāuzsāk impīčments, par šādu rīcību lemj Pārstāvju palātas komitejas. Uzsākot impīčmentu, Pārstāvju palātai iesniedz impīčmenta rezolūciju, kurā uzskaitītas pret prezidentu vērstās apsūdzības; ja Pārstāvju palāta pieņem rezolūciju, tā tiek nodota tālāk Senātam. Lietai nonākot Senātā, process notiek tāpat kā tiesā — īpaši izvēlēti Pārstāvju palātas locekļu uzstājas ar apsūdzībām, katrai pusei ir tiesības izsaukt lieciniekus, turklāt Senāta locekļiem jāzvēr, ka viņi rīkosies godprātīgi. Pēc apsūdzības noklausīšanās Senāts balso, ja divas trešdaļas nobalso, ka prezidents ir vainīgs, viņš automātiski tiek atstādināts no amata. Līdz šim impīčmentam tikuši pakļauti divi prezidenti — Endrū Džonsons 1868. gadā un Bills Klintons 1998. gadā, neviens no viņiem netika atstādināts, lai gan Džonsona gadījumā pietrūka tikai vienas balss.Saskaņā ar ASV konstitūcijas 25. grozījumu, viceprezidents un kabineta vairākums var atcelt prezidentu no amata, nolemjot, ka viņš nav spējīgs veikt savus pienākumus. Šādā gadījumā viceprezidents kļūst par prezidenta amata izpildītāju, taču atstādinātais prezidents var amatu atgūt rakstiski pasludinot, ka viņš ir spējīgs pildīt savus pienākumus. Ja viceprezidents un kabinets četru dienu laikā rakstiski paziņo, ka turpina apstrīdēt prezidenta spējas pildīt savu amatu, jautājumu nodod Kongresam, kam tas jāizskata 21 dienas laikā kopš šāda paziņojuma saņemšanas (ja nav Kongresa sesija, tad tai jāsākas 48 stundu laikā, tādā gadījumā 21 dienu skaita no Kongresa sasaukšanas brīža). Ja vien divas trešdaļas Kongresa nenolemj, ka prezidents nav spējīgs pildīt savus pienākumus, prezidents šādā gadījumā var atsākt pildīt savu amatu.Prezidents drīkst atkāpties ar Kongresa lēmumu, ja iesniedzis rakstisku atlūgumu valsts sekretāram. Līdz šim no prezidenta amata atkāpies vienīgi Ričards Niksons, kuram 1974. gadā draudēja impīčments sakarā ar Votergeitas skandālu.
ASV prezidents ir izpildvaras, federālās valdības un valsts galva un bruņoto spēku virspavēlnieks, kura pienākums ir rūpēties par likumu izpildi, lai to veiktu, prezidenta pakļautībā ir 4 miljoni darbinieku, kas strādā izpildvaras struktūrās, tai skaitā miljons aktīvā dienesta karavīru. Varas dalīšana palīdz saglabāt balansu starp izpildvaru, likumdevēju varu un tiesu varu. Prezidentam ir tiesības iecelt vairākos izpildvaras un tiesu varas amatos. Vēl pirms stāšanās amatā prezidents var iecelt līdz 6000 amatpersonu, bet, esot amatā, vēl 8000. Prezidents ar Senāta piekrišanu ieceļ vēstniekus, federālos tiesnešus, sava kabineta locekļus (kurus viņš jebkurā brīdī var atstādināt) un citus federālā līmeņa darbiniekus. Ja prezidents kādu ieceļ amatā Senāta brīvdienu laikā, šis lēmums ir spēkā tikai līdz Senāta nākamajai sesijai. Prezidents arī akreditē citu valstu vēstniekus. Prezidents var atzīt vai neatzīt citu valstu pastāvēšanu un uzsākt vai pārtraukt ar tām diplomātiskās attiecības. Prezidents var arī apžēlot, visbiežāk tas notiek īsi pirms termiņa beigām.
Prezidents nevar atlaist Kongresu. Atšķirībā no parlamentārām republikām, prezidents galvenokārt ir atkarīgs no Kongresa ieteikumiem, taču ne no tā atbalsta, konstitucionāli nav iespējama Kongresa opozīcija prezidentam un praksē tā ir ļoti reta. Turklāt, lai gan prezidents pats nevar izdot un ierosināt likumus, viņam nav liegts piedalīties likumprojektu izstrādē, šādā gadījumā likumprojektus viņa vietā iesniedz Kongresa locekļi no viņa partijas. Ikgadējā uzrunā Kongresam (State of the Union Address), kurā prezidents ziņo par stāvokli valstī, prezidents parasti izsaka savus ieteikums likumdošanas jomā nākamajam gadam (saskaņā ar konstitūciju prezidentam reižu reizēm ir jāsniedz Kongresam informācija par valsts stāvokli un jāizsaka savs viedoklis par tālāko rīcību). Prezidents var uzlikt veto Kongresa izdotam likumam, kuru var atcelt tikai divas trešdaļas Kongresa. Ja veto neuzliek desmit dienu laikā, likums tiek izsludināts, ja veto uzliek, to atgriež atkārtotai izskatīšanai. Tomēr šāds veto tiek izmantots reti, tā vietā parasti izmanto tā saucamo "kabatas veto", kuru izmanto tikai ASV — proti, ja mazāk kā 10 dienas pirms Kongresa sesijas beigām pieņem likumu, prezidents var nolemt to neizsludināt līdz nākamajai sesijai.Iespējams, vissvarīgākā prezidenta funkcija ir bruņoto spēku un nacionālās gvardes komandieris. Izstrādājot konstitūciju, prezidenta vara tika ierobežota — vara pieteikt karu ir Kongresam, bet prezidents dod pavēli sākt izvietot kareivjus un piedalās stratēģijas plānošanā. Karavīru izvietošana uz laiku, kas ilgāks par 60 dienām, var notikt tikai ar Senāta divu trešdaļu piekrišanu, arī militāros tēriņus pārrauga Kongress. Līdz ar bruņotajiem spēkiem, prezidents kontrolē arī ārpolitiku, tai skaitā līgumu slēgšanu, kurus ratificē divas trešdaļas Senāta, prezidents var arī slēgt īpašas vienošanās (executive agreements), kurām saskaņā ar ASV likumiem ir starptautiskā līguma spēks, tomēr tās neskaitās līgumi.
Ričards Niksons ir līdz šim vienīgais prezidents, kas atkāpies no amata (1974).
Četri prezidenti nogalināti atentātā: Abrahams Linkolns (1865), Džeimss Gārfīlds (1881), Viljams Makinlijs (1901) un Džons Kenedijs (1963).
Četri prezidenti, amatā esot, miruši dabīgā nāvē: Viljams Herisons (1841) no smagas saaukstēšanās, Zekerijs Teilors (1850) no akūta gastroenterīta, Vorens Hārdings (1923) no sirdslēkmes un Franklins Rūzvelts (1945) no asiņošanas smadzenēs.
Deviņi prezidenti pārcietuši pret viņiem vērstus neveiksmīgus atentātus: Endrū Džeksons (1835), Teodors Rūzvelts (1912) (pēc prezidentūras), Franklins Rūzvelts (1933) (pirms stāšanās amatā), Harijs Trumens (1950), Ričards Niksons (1974), Džeralds Fords (1975), Džimijs Kārters (1979), Ronalds Reigans (1981), Bills Klintons (1994) un Džordžs V. Bušs (2005).
Prezidenta rezidences ir Baltais nams un Kempdeivida. Baltais nams atrodas ASV galvaspilsētā Vašingtonā un 1792. gadā bija pirmā ēka, kuru sāka celt jaundibinātajā galvaspilsētā. Pirmais prezidents, kas tajā dzīvoja, bija Džons Adamss, kurš tajā ievācās 1800. gadā. Baltais nams ir ne vien prezidenta dzīves vieta, bet arī prezidenta un viņa administrācijas darba vieta. Mūsdienās Balto namu veido ēku komplekss. Prezidents ar ģimeni dzīvo centrālajā ēkā, bet administrācija strādā Rietumu spārnā, kurā atrodas arī prezidenta vajadzībām paredzētais Ovālais kabinets, savukārt Austrumu spārns, kas tika uzcelts pēc Otrā pasaules kara, lai apslēptu zem tā izveidoto bunkuru, tiek izmantots pirmās lēdijas un ar Baltā nama darba organizēšanu saistīto darbinieku vajadzībām. Kempdeivida ir prezidenta lauku rezidence, kas atrodas kalnainā apvidū vienā no ASV nacionālajiem parkiem Mērilendā apmēram 90 km uz ziemeļrietumiem no Vašingtonas. Rezidenci Kempdeividā izveidoja prezidents Franklins Rūzvelts, kurš vasarās, kad Vašingtonā bija ļoti karsts, pavadīja brīvdienas uz savas jahtas, taču Otrā pasaules kara laikā drošības apsvērumu dēļ (pastāvēja risks, ka jahtu varētu nogremdēt vācu zemūdenes) bija spiests meklēt citu atpūtas vietu. Lai gan Kempdeivida ir paredzēta galvenokārt atpūtai, to mēdz izmantot arī politisku apspriežu rīkošanai, piemēram, 2000. gadā te notika Izraēlas un Palestīnas miera sarunas.Prezidenta vajadzībām kopš 1942. gada izmanto arī Blēra namu Vašingtonā, kurā izmitina prezidenta viesus. Parasti tur apmetas ārvalstu vadītāji oficiālo vizīšu laikā, taču Blēra namu pirms stāšanās amatā ir izmantojuši arī vairāki prezidenti, lai tur pārvadītu nakti pirms inaugurācijas. Lielāko daļu Harija Trumena prezidentūras Blēra namu izmantoja kā prezidenta rezidenci, jo Balto namu pēc nopietnu strukturālu bojājumu atklāšanas tajā laikā nācās pilnībā pārbūvēt.
Kopš 1990. gada prezidenta vajadzībām tiek izmantotas divas īpaši pielāgotas Boeing 747 lidmašīnas, kuras ir iekārtotas tā, lai vajadzības gadījumā prezidents no lidmašīnas varētu sekmīgi vadīt valsti. Prezidents izmanto arī jūras kājnieku helikopteru. Lidaparātam, kuru izmanto prezidents, ir īpašs radiosakaru pazīšanās signāls — [militārā struktūrvienība, kurai pieder lidaparāts] viens, piemēram, prezidenta lidmašīnas pazīšanās signāls ir Air Force One — "Gaisa spēki viens", savukārt prezidenta izmantotais jūras kājnieku helikopters ir Marine One. Pārējie pazīšanās signāli ir Army One (armija), kas tika izmantots prezidenta helikopteram no 1957. līdz 1976. gadam, Navy One (jūras spēki) — izmantots tikai vienu reizi, kad Džordžs V. Bušs apmeklēja jūras spēku lidmašīnu bāzeskuģi USS Abraham Lincoln, Coast Guard One (krasta apsardze), kas nekad vēl nav izmantots, un "Executive One", ja tiek izmantots civilais lidaparāts. Pārvietojoties pa zemi, prezidents izmanto bruņotu limuzīnu, kas šobrīd ir īpaši pielāgots kadiljaks, kura pazīšanas signāls ir Cadillac One. Prezidenta limuzīnu ārpus Vašingtonas pavada eskorts, kas sastāv no apmēram 27 mašīnām, kurās ietilpst vietējās policijas vienības, specvienības, Slepenais dienests, prese, darbinieki, goda viesi un ātrā palīdzība, kurā atrodas prezidenta asins grupai atbilstošu asiņu krājumi. Ārzemēs prezidents izmanto ASV armijas vai diplomātisko transportu, vajadzības gadījumā ārzemēs nogādā prezidenta helikopteru vai limuzīnu, vietējie transportlīdzekļi nekad netiek izmantoti.
Pirmais ASV Kongress nolēma maksāt Džordžam Vašingtonam 25 000 ASV dolāru lielu algu gadā, kas mūsdienu izteiksmē būtu apmēram 531 000 ASV dolāri un bija ļoti liela summa tajā laikā. Vašingtons, būdams bagāts, no algas atteicās. Savukārt Teodors Rūzvelts savu 50 000 ASV dolārus lielo algu iztērēja, izklaidējot viesus Baltajā namā, Džons Kenedijs savu algu novēlēja labdarībai.
Tradicionāli prezidentam ir visaugstākā alga valdībā, viņa alga ir 400 000 ASV dolāri gadā, turklāt viņam tiek piešķirti papildu līdzekļi dažādiem ar amatu saistītiem izdevumiem. Prezidenta alga tradicionāli pārsniedz citu federālās valdības darbinieku algas, tāpēc 2001. gadā tā tika palielināta, jo pārējo valdības darbinieku algas sāka tuvoties prezidenta algas apmēriem. Prezidenta alga mūsdienās ir līdzvērtīga algai, kuru dažviet ASV saņem, piemēram, ārsti un advokāti. Lielākā daļa prezidentu, stājoties amatā, ir bijuši gana pārtikuši, lai nebūtu atkarīgi no algas. Pirms 1958. gada bijušie prezidenti nesaņēma pensiju, bet kopš 1959. gada, saskaņā ar Kongresa lēmumu, visi bijušie prezidenti saņem pensiju. Tāpat no valsts budžeta tiek iedalīti līdzekļi, lai bijušais prezidents varētu uzturēt savas darba telpas un algot darbiniekus. Sākotnēji pensija bija 25 000 ASV dolāri, bet kopš tā laika Kongress vairākkārt ir palielinājis pensiju, pašlaik pensija tiek pielīdzināta ministru algām, kas 2007. gadā bija 183 500 ASV dolāri. Tāpat arī bijušajiem prezidentiem ir diplomātiskā pase.
Par prezidenta un viņa ģimenes apsardzi atbild ASV Slepenais dienests. Lai gan līdz 1997. gadam prezidents ar ģimeni tika apsargāts arī pēc termiņa beigām līdz pat savai nāvei, patlaban Slepenais dienests apsargā tikai amatā esošo prezidentu. Pēdējais prezidents, kuru Slepenajam dienestam jāapsargā līdz mūža galam, ir Bills Klintons, viņa pēctečus apsargās ilgākais desmit gadus pēc termiņa beigām. Tomēr Kongresā izcēlušās plašas debates par šo jautājumu — sakarā ar terorisma draudu palielināšanos tiek apsvērts atjaunot apsardzi mūža garumā.
Sākot ar Herbertu Hūveru katram prezidentam tiek veidota sava bibliotēka — arhīvs, kurā uzglabā ar viņa prezidentūru saistītos materiālus. Divpadsmit no šīm bibliotēkām, kuras pārrauga ASV nacionālais arhīvs, veido vienotu tīklu, pastāv vēl sešu citu prezidentu bibliotēkas, kas šajā tīklā neietilpst. Tradīciju veidot šādas bibliotēkas aizsāka Franklins Rūzvelts 1939. gadā, novēlot personīgus un ar savu prezidentūru saistītus materiālus federālajai valdībai, uzskatīdams, ka ar prezidentūru saistīti dokumenti ir nacionālā mantojuma daļa, kurai jābūt pieejamai sabiedrībai. Gan Rūzvelts, gan viņa pēctecis Trumens paši rūpējās par savu bibliotēku ēku celšanu, tādējādi izveidojās tradīcija, ka bibliotēkas izveido par privātiem līdzekļiem, bet tās uztur valdība. Tā kā līdz tam prezidentam atstājot amatu dokumenti palika viņa īpašumā, laika gaitā daļa iepriekšējo prezidentu dokumentu bija izklīduši, pazuduši un daži pat tīši iznīcināti, tāpēc valdība sākotnēji veicināja ideju prezidentam ziedot savus dokumentus valstij brīvprātīgi, bet 1978. gadā tika pieņemts likums, saskaņā ar kuru oficiālie, ar prezidentūru saistītie materiāli kļuva par valsts īpašumu. Divpadsmit prezidentu bibliotēku tīklā iesaistītajās bibliotēkās glabājās četrsimt miljoni lappušu tekstu, ap desmit miljoniem fotogrāfiju, filmas 5000 km kopgarumā, 100000 stundas ierakstu gan diskos, gan audio un video kasetēs un ap pusmiljonu muzejisku priekšmetu. Šajos materiālos ietilpst ne tikai prezidenta prezidentūras laika dokumenti, bet arī ar prezidenta ģimeni un tās vēsturi, vēlēšanu kampaņām saistīti materiāli, kā arī prezidenta saņemtie apbalvojumi un dāvanas. Nozīmīga bibliotēku fondu daļa ir ar prezidentu saistītu personu, piemēram, prezidenta administrācijas, partijas biedru, ģimenes locekļu un draugu, ziedotie materiāli. Tāpat šajos materiālos ietilpst arī dokumenti, kas saistīti ar prezidentu pirms un pēc prezidentūras. Vairākas no bibliotēkām ir izveidojušas mutvārdu vēstures projektus, radot atmiņu audioierakstus. Vairāki prezidenti arī tikuši vai tiks apglabāti savās bibliotēkās.

Bermontiāde jeb Bermonta afēra (vācu: Bermondt-Affäre) bija daļa no Latvijas brīvības cīņām un Krievijas pilsoņu kara, kurā Latvijas Bruņotie spēki ar Antantes sabiedroto atbalstu no 1919. gada 8. oktobra līdz 1919. gada 3. decembrim atsita Rietumkrievijas Brīvprātīgo armijas uzbrukumu un pilnībā sakāva savu pretinieku. Savukārt Lietuvas armija līdz 15. decembrim sakāva tās Rietumkrievijas Brīvprātīgo armijas daļas, kas bēgot no sakāves bija atkāpušās uz Lietuvu. Latvijai šī uzvara nozīmēja galīgu atbrīvošanos no Vācijas bruņotajām vienībām, kā arī iespēju pievērsties Latgales atbrīvošanai no Padomju Latvijas varas. 
1919. gada oktobrī—decembrī Krievijas pilsoņu karā cieta arī citas Baltās kustības armijas — Nikolaja Judeņiča Ziemeļrietumu armija pie Petrogradas un Antona Deņikina Dienvidkrievijas armija Orlas—Kromu operācijā pret Sarkano armiju, kuras trieciengrupās bija Latviešu sarkano strēlnieku divīzijas pulki. Krievu vēsturnieks Cvetkovs uzskata Rietumkrievijas Brīvprātīgo armijas neveiksmīgo uzbrukumu "latviešu separātistiem" pie Rīgas kā vienu no galvenajiem cēloņiem Baltās kustības sakāvei cīņā par Petrogradu 1919. gada rudenī.
Bermonta afēra ir dažādu valstu un politisko kustību darbību rezultāts, kas beidzās ar Bermonta armijas pilnīgu sagrāvi un Vācijas militārās klātbūtnes beigām Latvijā.
1919. gada 28. jūnijā parakstītā Versaļas miera līguma 433. pants paredzēja Vācijas karaspēka palikšanu Baltijā, lai karotu pret boļševikiem līdz brīdim, kad šeit nostabilizēsies situācija. Lai arī vācu mēģinājums Cēsu kaujās padzīt igauņu armiju no Vidzemes demonstrēja, ka Vācija pilnībā nepakļaujas Antantes pavēlēm, lai nodrošinātu Latviju pret boļševikiem, vācu karaspēkam atļāva palikt Kurzemē. Jau 14. jūlijā Francijas maršals Ferdinands Fošs pirmo reizi pieprasīja Vācijas karaspēka izvešanu no Baltijas, uz ko 24. jūlijā saņēma atbildi, ka tas tiks izdarīts iespējami drīz. Vācijas 6. rezerves korpusa komandieris Kurzemē un Lietuvas ziemeļos ģenerālis Rīdigers fon der Golcs paziņoja Antantes misijas vadītājam Hubertam Gofam, ka evakuācijai no Latvijas vajadzēs 74 dienas. Evakuācijas sākumu viņš nevar noteikt, jo nav zināms, kad no Vācijas pienāks nepieciešamie vilcieni 50-60 000 kareivju izvešanai no Baltijas. 2. un 24. augustā Antante atkārtoja prasību par karaspēka izvešanu. Iespējams, šīs prasības bija vairāk domātas poļu, lietuviešu un latviešu politiķu nomierināšanai, jo Antante neveica nekādas konkrētas darbības, lai piespiestu Vāciju izvest karaspēku. Vācijas ārlietu ministrs Millers 1919. gada 9. oktobrī Vācijas Satversmes sapulcē paziņoja, ka neoficiāli Antante ir atļāvusi karaspēkam palikt Baltijā. To savos memuāros atzina arī fon der Golcs.Ar 3. jūlija Strazdumuižas pamiera nosacījumiem vācu karaspēkam bija jāpamet Rīga un visdrīzākajā laikā jāatstāj Latvijas teritorija. Fon der Golcs pēc bijušās 8. armijas komandiera ģenerāļa Oto fon Belova pavēles lika pārtraukt evakuāciju. Baltijā esošais Vācijas karaspēks, kā karadarbībā pret boļševikiem iesaistīts, nebija pakļauts Antantes noteiktajiem atbruņošanās noteikumiem, tādēļ jaunveidotajai Veimāras republikai naidīgie monarhisti to plānoja iesaistīt vēlākajās pilsoņu kara cīņās Vācijas teritorijā vai arī dibināt neatkarīgu Austrumvalsti (Oststaat) bijušajās Vācu ordeņa zemēs no Daugavas līdz Vislai.[nepieciešama atsauce]9. jūlijā fon der Golcs paziņoja, ka neatzīs Ulmaņa Pagaidu valdību tik ilgi, līdz tā pierādīs, ka spēj valdīt un nodrošināt vācbaltiešu tiesības. Pēc vācu spēku atvilkšanas no Rīgas, 19. jūlijā ģenerālis Gofs Olaines tuvumā tikās ar fon der Golcu un pieprasīja visu Vācijai pakļauto bruņoto spēku izvešanu no Baltijas līdz 20. augustam. Fon der Golcs atteicās pildīt šo prasību, kā formālo ieganstu minot prasību vispirms izpildīt 1918. gada 29. decembra Pagaidu valdības un Vācijas līgumu par pilsonības piešķiršanu pret lieliniekiem karojošajiem brīvprātīgajiem.
Jūlija sākumā Kurzemē atgriezās apmēram trešdaļa 1. gvardes rezerves divīzijas, kuras lielākā daļa maija beigās bija izvesta uz Vāciju. Jūlija beigās Kurzemē ieradās jaunas vienības, 2. gvardes rezerves pulks, Jēnas nodaļa un Bādenes triecienbataljons. Kopā tas veidoja ap 20 000 jaunus kareivjus papildus jau esošajām vienībām. Vācijā turpinājās jaunu brīvprātīgo vervēšana. 
23. jūlijā Vācijas ārlietu ministrs Hermanis Millers paziņoja, ka Vācijas valdība neiejauksies bijušās Krievijas impērijas problēmās un vēlas izvest karaspēku no Latvijas cik ātri vien iespējams. 25. jūlijā vācu virspavēlniecība likvidēja 6. rezerves korpusu. 27. jūlijā ap 10 000 vācu karavīru Jelgavā manifestēja pret šo lēmumu un publiski zvērēja neatstāt Kurzemi, līdz nedabūs solīto zemi Latvijā. Tika uzsākta jaunu brīvprātīgo korpusu (Freikorps) veidošana. 
1. augustā Antantes bruņoto spēku virspavēlnieks maršals Fošs pavēlēja vācu karaspēku atvilkt no Baltijas līdz 30. augustam, bet fon der Golcs prasīja savai vadībai aizkavēt izvešanu to līdz oktobrim. 12. augustā uz Vāciju aizbrauca daļa no 6. rezerves korpusa 2. brigādes daļām, bet atlikušās apvienojās karaspēka grupā Baltenlande ("Baltiešu zeme"). Šauļu brigādes vietā izveidoja Dībiča brīvkorpusu, bet Liepājas garnizona vietā radās Plēves grupa. Dzelzsdivīzijas komandieris majors Jozefs Bišofs atteicās evakuēt savu vienību uz Austrumprūsijas teritoriju, ja nesaņems garantijas savu karavīru nodrošinājumam. 
Vācu kontrolētajā Kurzemē atbruņoja Latvijas armijas komandantūras un nošāva tās atbalstītājus, piemēram, 11. augustā Talsu pilsētas galvu Kundziņu. Naktī uz 25. augustu vācu karavīri ar Vācijas impērijas melnbaltsarkanajiem karogiem uzbruka Latvijas Pagaidu valdības karaspēka Jelgavas komandantūrai un norāva Latvijas karogu. Zemgalē esošās dumpīgā karaspēka daļas apvienojās Vācu leģionā, kurā bija ap 14 000 karavīru ar 56 lielgabaliem, 156 automātiskajiem ieročiem, 64 lidmašīnām un bruņotajiem automobiļiem.
Lai samazinātu vāciešu ietekmi Bermonta armijā, 15., 18. un 25. septembrī Antantes augstākā padome atkal aicināja fon der Golcu ar štāba virsniekiem atsaukt uz Vāciju, attiecīgo notu iesniedzot 27. septembrī. 3. oktobrī Vācija atbildēja, ka fon der Golcs ir atsaukts, un galīgo vācu evakuāciju vadīs ģenerālis Valters fon Eberharts. Gandrīz visi vācu kareivji šajā laikā jau bija pārgājuši Bermonta pakļautībā un evakuācija uz viņiem neattiecās.
Paralēli spēcīgajam vācu armijas grupējumam Baltijā, Antantes vadītāji 1919. gada 14. maijā izlēma šeit veidot jaunu balto krievu armiju, kuru veidotu no Vācijas gūsta atbrīvotie krievu karagūstekņi. Sākotnējā ideja paredzēja 200 000 kareivju lielas balto armijas izveidošanu, kas varētu iekarot Petrogradu. Vācija nodrošināja šos kareivjus ar ieročiem, finansēm un transportu uz Baltiju. Pirmais vilciens ar 350 cilvēkiem Berlīni pameta 30. maijā. Arī no atdzimušās Polijas Otrās republikas teritorijā esošajām karagūstekņu nometnēm pa diviem vilcieniem nedēļā devās uz Jelgavu. Ierodoties Kurzemē šie kareivji nonāca fon der Golca ietekmē. Augusta vidū Kurzemē bija ap 6000 krievu kareivju. Plāns par 200 000 lielu armiju nepiepildījās, un uz Kurzemi kopumā devās ap 10 000 krievu. 
Neilgi pirms Niedras valdībai padotā karaspēka 22. maijā veiktās Rīgas ieņemšanas, 17. maijā Berlīnē notika vācbaltiešu un vāciski orientēto krievu politiķu apspriede, kurā tika nolemts Kurzemē veidot jaunu baltās kustības armiju kņaza Anatola Līvena vadībā cīņai pret boļševikiem. Pēc tam, kad Juglas kaujās Līvens 24. maijā kaujā pie Ropažiem guva smagu ievainojumu, brīvprātīgo vervēšanu uzņēmās Pāvels Bermonts.  Pēc tam, kad 30. maijā ar Baltenlandes vervēšanas biroja (Werbebüro Baltenland) palīdzību uz Kurzemi devās pirmā 350 vīru lielā vienība, 12. jūnijā Bermonts ar savu štābu ieradās Jelgavā. Krievijas Augstākais pavēlnieks (Верховный правитель России) admirālis Aleksandrs Kolčaks jaunveidojamo "Rietumu armiju" pavēlēja pakļaut ģenerālim Nikolajam Judeņičam. Jūlijā Judeničs šim karaspēkam pavēlēja doties uz Narvu, taču pavēlai paklausīja tikai 1500 kareivju. Tikmēr Jelgavā nostiprinājās Bermonta un vācu virsnieku sadarbība, abām grupām sapņojot par monarhiju atjaunošanu Krievijā un Vācijā. 
Lai saglabātu pretpadomju spēku vienotību, Antantes valstu pārstāvji atļāva vācu brīvprātīgo daļām iekļauties Bermonta komandētā Rietumu korpusa sastāvā. Līdzīgi kā pirms Cēsu kaujām Vācijas karaspēks pārgāja Niedras valdības pakļautībā, tā tagad tie sāka pāriet Bermonta karaspēka sastāvā. 13. jūlijā fon der Golcs izdeva pavēli par nepieciešamību stiprināt krievu vienības, un ka viņš neiebilst vāciešu pāriešanai krievu karaspēka rindās. Augusta vidū viņš devās uz Berlīni, kur vācu karaspēka pāriešanu Bermonta pakļautībā atbalstīja Vācijas prezidents Frīdrihs Eberts un ārlietu ministrs Millers. Vācu kareivjiem apsolīja maksāt 11 markas dienā, virsniekiem 50 markas dienā. 
22. jūlijā Berlīnē izveidojās Rietumkrievijas militāri politiskā padome barona Ludviga Knoringa vadībā, kurā līdzdarbojās bijušais Vidzemes landmaršals un Apvienotās Baltijas hercogistes Reģentu padomes vadītājs Ādolfs Pilars fon Pilhavs, kā arī lielrūpnieki Andrejs Rēmers (Roemmer), Hermanis fon Bergs, krievu ģenerālis V. Biskupskis un pulkvedis Pjotrs Durnovo. Padome plānoja pēc Krievijas impērijas atjaunošanas piešķirt neatkarību Polijai un Somijai, bet Baltijas provincēm piešķirt politisko autonomiju, kā pirmskara Somijas lielhercogistei.
30. jūlijā Bermonts publicēja uzsaukumu, kurā skaidroja, ka viņa komandētais "ķeizariskās Krievijas karaspēks" dodas atbrīvot savu dzimteni un Latvijā grib vienīgi sagatavoties un palīdzēt arī latviešiem atjaunot kārtību un mieru. 14. augustā Bermonts nosūtīja Krievijas Augstākajam pavēlniekam admirālim Kolčakam ziņojumu par sava korpusa plāniem uzbrukt Daugavpilij, atbrīvot Veļikije Luki un virzīties Vologdas virzienā. 5. septembrī Bermonts publicēja pavēli, ar kuru ģenerālis Judeņičs viņu iecēla par Rietumkrievijas Brīvprātīgo armijas (Западная добровольческая армия) pavēlnieku. 
Bermonts noslēdza vienošanos par tālāko sadarbību ar fon der Golcu un atteicās izvest viņam pakļautās "grāfa Kellera vārdā nosauktā Rietumu brīvprātīgo korpusa" (Западный добровольческий генерала-от-кавалерии графа Келлера корпус) pa jūru uz ģenerāļa Judeņiča kontrolēto Narvu, jo "viņam var pavēlēt tikai Krievijas ķeizars, kāda pagaidām nav".9. septembrī Berlīnē izveidojās Vācijas atbalstīta Rietumkrievijas valdība ar ministru prezidentu Vasīliju Biskupski priekšgalā. Vācijas vēstnieks Latvijā Burhards aicināja vācu karavīrus to atzīt par augstāko varu Baltijā. 
21. septembrī fon der Golcs un Bermonts noslēdza līgumu, formalizējot vācu karaspēka pāriešanu Bermonta pakļautībā. 23. septembrī Bermonts izdeva kaujas pavēli, brīdinot, ka neesot izslēgta varbūtība, ka latvieši uzbrukšot Bermonta un vācu karaspēkam. 26. septembrī Vācijas kara ministrs Noske apstiprina līgumu, dodot vāciešiem izvēli – atgriezties Vācijā vai palikt Bermonta dienestā. 3. oktobrī fon der Golcs sava Kurzemes karaspēka komandēšanu nodeva Bermontam. 6. oktobrī Dzelzsdivīzija pārgāja Bermonta pakļautībā. Vācu kareivjiem par dienestu apsolīja zemi atbrīvotajā Krievijā. Vācija kareivjiem izmaksāja pēdējo algu trīs mēnešalgu apmērā.
Augusta sākumā Gofu atsauca uz Londonu, un par Antantes misijas vadītāju kļuva britu ģenerālis Marčs. Lai nodrošinātu igauņu atbalstu Judeniča baltajam karaspēkam, viņš panāca, ka Judeničs atzīst Igaunijas neatkarību. Lai koordinētu dažādo valstu un kustību karus pret Padomju Krieviju 26. augustā Rīgā Marča vadībā 26. augustā notiek konference kurā piedalās Judeniča pārstāvis, Igaunijas pārstāvis Laidoners, Ulmanis, Sīmansons, Bermonts, Lietuvas un Polijas pārstāvji, kas vienojas par kopīgu ofensīvu 15. septembrī. Katrai armijai iedalīja atbildību par konkrētu frontes sektoru.  Latvijā igauņiem atstāja atbildību par Austrumu fronti uz ziemeļiem no Lubānas ezera, Latvijas armijai no Lubānas ezera līdz Subatei. Bermontam bija jāieņem Daugavpils un pa Maskavas dzelzceļu jāuzbrūk Veļikijiem Lukiem. Lietuvas armija atbildēja par fronti no Subates līdz punktam 35 km uz dienvidrietumiem no Daugavpils, uz dienvidiem no kura fronti pārņēma Polija. Vienošanās jau no sākuma saskārās ar politiskām grūtībām un ofensīva izgāzās. Lietuvieši ķildojās ar poļiem. Ulmanis atteicās ielaist Bermonta karaspēku Rīgā, no kurienes tas dotos uz Daugavpili. Briti nesekmīgi mēģināja panākt, lai Bermonts atzīst Pagaidu valdību. Bermonts atteicās to darīt, izmantojot to, ka viņa armijā bija tuvu 50 000 kareivju, kamēr Judeniča armijā bija zem 19 000. 
Lai sašķeltu sabiedroto vienotību, Padomju Krievija piedāvāja Igaunijas valdībai 1919. gada 31. augustā sākt miera sarunas, 11. septembrī izteica to pašu piedāvājumu Somijas un Latvijas valdībām, bet 15. septembrī Lietuvas valdībai.
Andrievs Niedra 14. septembrī brīdināja Bermontu par Ulmaņa valdības plāniem uzbrukt vācu un krievu spēkiem Kurzemē. Lai it kā novērstu Latvijas un Igaunijas armiju uzbrukumu, ar vācu augstāko virsnieku palīdzību tika izstrādāts pēkšņa uzbrukuma plāns Rīgai ar sekojošu Vidzemes un Igaunijas sagrābšanu — operācija "Zibens spēriens" (vācu: Blitzschlag).1. oktobrī Jelgavas apspriedē kopā ar ģenerāli R. fon der Golcu un A. Niedru tika pieņemts lēmums ieņemt Rīgu un tur nodibināt Krievijas Baltijas provinču (Ostseeprovinzen Russlands—Baltenland) valdību ar A. Niedru kā Vidzemes un Kurzemes ģenerālgubernatoru.1. oktobrī Jelgavā tika izstrādāts uzbrukuma plāns: 
Baltijas vācbaltieši patur visas senās privilēģijas.6. oktobrī Bermonts Jelgavā nodibināja šīs valdības prototipu — padomi senatora grāfa Konstantīna fon der Pālena vadībā, kurā ietilpa senators A. Rimskis-Korsakovs, ģenerālis Čerņilovskis-Sokols, barons R. Engelhards, kņazs Nikolajs Kropotkins, inženieris Iļjins, K. Zimins un A. Arājs (īstajā vārdā F. Alberts). Bijušās Niedras valdības darbinieki veidoja Latvijas pašpārvaldes komiteju, pie kam A. Niedra pildīja kancelejas priekšnieka funkcijas, sastādot uzsaukumu pret Ulmaņa valdību.
Rietumkrievijas Brīvprātīgo armijas sastāvs nav precīzi zināms, taču tiek lēsts, ka tajā bija aptuveni 40—45 000 karavīru, 100 lielgabalu, 600 ložmetēju, 50 mīnmetēju, 120 lidmašīnu, 3 bruņuvilcienu, 10 bruņuauto u.c. tehnika un ieroči. Galvenās kaujas vienības bija Dzelzs divīzija (~18 000 vīru, no kuriem kaujassastāvā 15 000 vīru), Vācu leģions ar Baltenlandes grupu (~12 000 vīru, no kuriem kaujassastāvā 9000 vīru), Grāfa Kellera korpuss (~10 000 vīru, no kuriem kaujassastāvā 7000 vīru), Virgoļiča korpuss (~5000 vīru, no kuriem kaujassastāvā 3500 vīru), Dībiča brīvkorpuss (~3000 vīru) un Plēves grupa (~3000 vīru).  3. oktobrī Vācijas valdība atsauca ģenerāli fon der Golcu uz Vāciju, bet viņa vietā nozīmēja ģenerāli Valteru fon Eberhartu, kam vajadzēja uzņemties vadību pār visiem bijušā Vācijas VI. rezerves korpusa spēkiem Latvijas un Lietuvas teritorijā. Rietumkrievijas Brīvprātīgo armijas virspavēlnieks bija kņazs Bermonts—Avalovs.
Latvijas armijā 1919. gada vidū oficiāli bija 31 690 kareivji, 1811 virsnieki, 60 ārsti, 500 militārie ierēdņi, 4189 instruktori, bet bruņojumā bija 20 lielgabali, 173 ložmetēji, 121 patšautene, 21 624 šautenes. Vairums daļu atradās formēšanās stadijā un reālā karadarbībā bija spējīgi piedalīties 35—40% karavīru. Mobilizācijas rezultātā Latvijas armija palielinājās par 8000 karavīriem, bet kopumā visās cīņās pret Rietumkrievijas Brīvprātīgo armiju piedalījās ap 50 000 Latvijas karavīru.
Pēc 1919. gada 6. jūlija Latvijas armijas sastāvā bija arī bijušais Baltijas landesvērs (ap 3700 karavīru, 11 lielgabalu, 36 smagie un 70 vieglie ložmetēji, un 3 mīnmetēji), kuru pārdēvēja par Latvijas vācu zemessardzi, par komandieri ieceļot angļu armijas pulkvedi Haroldu Aleksanderu.
15. jūlijā Latvijas apsardzības ministrs un bruņoto spēku virspavēlnieks Dāvids Sīmansons pavēlēja no Dienvidlatvijas brigādes daļām saformēt Kurzemes divīziju ar Liepājas, Ventspils un Jelgavas pulkiem, no Ziemeļlatvijas brigādes daļām Vidzemes divīziju ar Valmieras, Cēsu un Rīgas pulkiem. Savukārt Latgales divīzija ar Siguldas, Daugavpils un Rēzeknes pulkiem pārsvarā tika saformēta no pārdēvētām Dienvidlatvijas brigādes daļām.
Katrā no divīzijām bija 3 kājnieku pulki un 1 artilērijas pulks, 1 eskadrons un 1 inženieru rota. Katrā kājnieku pulkā bija 3 bataljoni ar 4 rotām katrā bataljonā, kā arī 1 ložmetēju un 1 velosipēdistu (izlūkošanas) rota. Kājnieku pulku formēšanu pabeidza 1919. gada augusta vidū, bet artilērijas pulku formēšana lielgabalu trūkuma dēļ aizkavējās. Tikai 1919. gada beigās tika saformēta 4. Zemgales kājnieku divīzija ar 10. Aizputes, 11. Dobeles un 12. Bauskas kājnieku pulkiem. 
Austrumu frontē atradās 1. Liepājas un 2. Ventspils pulki. Oktobra sākumā Līvānu apkaimē kaujās piedalījās arī 3. Jelgavas un 4. Valmieras pulki, ko pēc Bermonta armijas uzbrukuma daļēji nomainīja Vācu zemessardzes (Baltijas landesvēra) daļas. Sarkanās Armijas sastāvā pret Latvijas armiju Latgalē cīnījās krievu 11. un 4. strēlnieku divīzijas, jo Latviešu Strēlnieku divīzija bija pārdislocēta cīņām pret Deņikina Dienvidkrievijas armiju un Judeņiča Ziemeļrietumu armiju. 
Pirms karadarbības sākuma 6. Rīgas pulks, 7. Siguldas pulks un 8. Daugavpils pulks atradās Rīgā, 9. Rēzeknes pulks izvietojās Rīgas Jūrmalas teritorijā, 5. Cēsu pulks no Švarcmuižas līdz Ķekavai, 4. Valmieras pulka daļas gar Daugavas krastu no Salaspils līdz Ogrei.
25. septembrī Lielbritānijas valdība nolēma Latvijai piegādāt 19 500 šauteņu, 16 lielgabalu, 25 ložmetējus un 6 smagos automobiļus, kā arī lietotu apģērbu 30 000 karavīriem.
Kaut arī jau 1918. gada 16. februārī Lietuvas Padome bija izsludinājusi Lietuvas neatkarību no Krievijas un Vācijas, tā, līdzīgi Kurzemei, reāli atradās pilnīgā vācu okupācijas iestāžu (Oberosta) pārvaldē. Pēc Brestļitovskas miera līguma anulēšanas 1918. gada decembrī Sarkanā Armija okupēja Lietuvas ziemeļu un austrumu daļu, 16. decembrī tika proklamēta Lietuvas Padomju Republika, kas 1919. gadā pārtapa par Lietuvas—Baltkrievijas SPR. Bijušās Vācijas 10. armijas un sakšu brīvprātīgo (algotņu) karaspēks bija atspiests līdz līnijai Telši-Kauņa-Alīta. Martā vācu karaspēks devās pretuzbrukumā un ieņēma Žemaitijas teritoriju līdz līnijai Kuršēni-Šauļi-Radvilišķi. 1919. gada 22. martā tika izveidota pirmā Lietuvas karaspēka vienība Panevēžas atbrīvošanai - Panevēžas Atsevišķais bataljons. Maijā tika izsludināta mobilizācija un 3. maijā karaspēka lielums sasniedza 440 virsnieku un 10 729 kareivju. 
Lietuvas armija un Polijas armija 1919. gada maijā-jūnijā ieņēma visu Aukštaitijas teritoriju, bet to starpā radās bruņoti konflikti, tādēļ Antantes Augstākā Padome 18. jūnijā starp abām armijām noteica demarkācijas līniju, kas gāja paralēli Grodņas-Viļņas-Daugavpils dzelzceļam. Tomēr Polijas armija atteicās atstāt tās ieņemto teritoriju, kas dažviet atradās par 30 km uz rietumiem no minētā dzelzceļa. Lietuvas armija 25. augustā izdzina Sarkano Armiju no pēdējās Lietuvas pilsētas - Zarasiem un līdz 31. augustam ieņēma bijušās Kurzemes guberņas (Sēlijas) dienvidu daļu līdz pat Daugavai. 
Tomēr vācu Dībiča brīvkorpuss un Šauļu brigāde ar apmēram 10 000 vīriem (5 bataljoni, 2 eskadroni, 3 baterijas) turpināja kontrolēt visu Lietuvas ziemeļrietumu daļu. Pēc Antantes prasības vācu vienībām atstāt okupētās Kurzemes un Lietuvas teritorijas 16. jūlijā Šauļos ieradās krievu pulkveža Virgoļiča vienība, kas iekārtoja štābu Kuršēnos. Pasliktinoties Bermonta attiecībām ar Latvijas valdību, lietuvieši Rietumkrievijas brīvprātīgo armijas kontrolētās teritorijas tuvumā savilka piecus kājnieku pulkus. Jau 15. septembrī izcēlās bruņots konflikts ar majora Brandisa bataljona karavīriem pie Neretas. Plašāka karadarbība sākās 15. oktobrī, kad Vācu leģiona vienības atņēma lietuviešiem Biržus un Radvilišķus.
6. oktobrī Deņikins ieņēma Voroņežu un 13. oktobrī Orlu. Kolčaka spēki atsāka savu uzbrukumu. Judeničs uzbruka Petrogradas virzienā. Uzbrukumu sāka poļi. Bermonts izlēma nekavēties ar savu ofensīvu un 6. oktobrī telegrāfiski lūdza Pagaidu valdībai šķērsot tās kontrolēto teritoriju, lai dotos uz fronti. Nesagaidot atbildi, tiek dota pavēle 8. oktobrī sākt uzbrukumu Rīgai. Bermonta armijā sājā laikā bija tuvu 52 000 kareivju, no kuriem ap 40 000 bija vācieši. Visu turpmāko oktobri Bermonts no Vācijas saņēma jaunus vilcienus ar karamateriāliem. Oktobra beigās viņš Vācijā iegādājās 12 tankus. 31. oktobrī no Vācijas ieradās 1200 kareivjus lielā Rosbaha triecienvienība. 
8. oktobra rītā ap plkst. 8:00 sākās Rietumkrievijas armijas uzbrukums trīs kolonnās. Uzbrucēju armijas kreisajā flangā aptuveni 1000 Bermonta krievu karavīru (Grāfa Kellera korpusa 2. plastunu pulka I bataljons) ieņēma Tukumu un no turienes Rīgas Jūrmalu. Drīz pēc plkst. 9:00 virs Rīgas parādījās Bermonta armijas lidmašīnas, kuras nometa vairākas bumbas Torņakalna stacijā, kur stāvēja I bruņotais vilciens. Uzbrucēju frontes labajā flangā Vācu leģions no Iecavas uzbruka Ķekavai, kur 5. Cēsu pulka 6. rota Pirmā pasaules kara latviešu strēlnieku pozīcijās spēja noturēties līdz pusdienlaikam. Līdz vakaram Daugavas kreisajā krastā iepretim Doles salai ar vāciešiem cīnījās Latvijas armijas 6. Rīgas kājnieku pulks. Cīņas risinājās arī frontes centrā pie Jelgavas — Rīgas šosejas un dzelzceļa, pa kuru uzbruka Dzelzsdivīzija. Līdz vakaram tai izdevās pārvarēt latviešu bruņuvilciena un bruņuauto atbalstīto pretošanos un izlauzties līdz Rīgas pilsētas robežai.Latvijas Pagaidu valdība 8. oktobrī izlaida šādu paziņojumu: „Karu iepriekš nepieteicot, pretēji visā civilizētā pasaulē pieņemtiem noteikumiem, vācu karaspēks, kopā ar dažām krievu karaspēka nodaļām un zem krievu karaspēka segas, šorīt uzsāka uzbrukumu Rīgas virzienā. Latvijas varonīgie kareivji līdz šim visus uzbrukumus atsituši un valdība ir pārliecināta, ka Latvijas armijai būs spēka diezgan, lai likvidētu noziedzīgo uzbrukumu.”
Rīgas apsardzības priekšnieks pulkvedis Jorģis Zemitāns deva pavēli Latvijas armijas daļām pamest Rīgu un atkāpties uz Pirmā pasaules kara aizstāvēšanās pozīcijām pie Juglas. Latvijas valdība nolēma pārcelties uz Cēsīm. Līdz 8. oktobra vakaram Rīgā paspēja saformēt septiņas rotas (apmēram 700 cilvēki) un nākamajā dienā — vēl piecas. Kaujām turpinoties, 9. oktobra vakarā ienaidnieks tuvojās Daugavas tiltiem. Atkāpšanās laikā lielākā daļa Latvijas armijas karavīru neapstājoties aizgāja līdz Juglas tiltiem, taču speciāli norīkotas patruļas sūtīja viņus atpakaļ uz Vecrīgas pozīcijām. Gar Daugavas labo krastu sāka rakt ierakumus un gatavoties pretinieka uzbrukumu atsišanai.10. oktobrī Rietumkrievijas armija bez kaujas ieņēma Torņakalnu un izveidoja nocietinātas pozīcijas iepretī Dzelzs tiltam. Kad Rietumkrievijas armijas daļas sasniedza Rīgas tiltus pāri Daugavai, tie tika izgriezti un upes labajā krastā pilsētas aizstāvēšanai jau bija savilkti visi iespējamie spēki. Danneberga komandētā artilērijas vienība no Daugavmalas ar lielgabalu apšaudīja dzelzs tiltu galus Pārdaugavā. Vācu leģions novietojās no tiltiem pa labi, Dzelzsdivīzija — pa kreisi, bet krievu 1. plastunu pulka 2 bataljoni ieņēma Bolderāju un Daugavgrīvu. Brandisa nodaļa palika Doles salas un Ķekavas pozīcijās, Gotces grupa — Valles un Skaistkalnes rajonā, kur no Lietuvas tai pievienojās Petersdorfa nodaļa. 10. oktobra vakarā Bermonta štābā ienāca maldīgas ziņas, ka pie Jaunjelgavas uz Daugavas kreiso krastu pārcēlusies igauņu divīzija.  Patiesībā Skrīveros 10. oktobra priekšpusdienā no Austrumu frontes ieradās 4. Valmieras pulka daļas. Sarunās ar Igaunijas valdību noskaidrojās, ka par militāras palīdzības sniegšanu tā uzstādīja nepieņemamas pretprasības, tādēļ vienīgi divi igauņu bruņuvilcieni iebrauca Rīgā 10. oktobra rītā un piedalījās turpmākajās kaujas operācijās.
10. oktobrī Bermonts—Avalovs pa radio vērsās pie Latvijas Pagaidu valdības ar ierosinājumu uzsākt pamiera sarunas, kas palika bez atbildes. 11. oktobrī viņš deva rīkojumu Vācu leģionam 12. oktobrī iziet uz Birzgales—Valles—Bārbeles rajonu, lai aizsprostotu pretiniekam ceļus no Jaunjelgavas uz dienvidiem un rietumiem.
Lai nodrošinātu Austrumu frontes aizmuguri, 1. Kurzemes divīzijas 3. Jelgavas pulka komandieris pulkvedis Dombrovskis saņēma pavēli pret Bermonta spēkiem izvērst divus bataljonus. 12. oktobrī Jēkabpilī ieradās 3. Jelgavas pulka I bataljona 2. rota virsleitnanta Kārļa Strazdiņa vadībā, kas jau 14. oktobra pievakarē pie Eķengrāves (Viesītes) ar Eķengrāves kara komandanta karavīru palīdzību uzvarēja un saņēma gūstā 19 Bermonta armijas izlūku vienības karavīru, atņemot viņiem 2 ložmetējus, 3 patšautenes, 16 zirgus, lauka virtuvi un lielu daudzumu munīcijas. Pēc Vācu leģiona aiziešanas Dzelzsdivīzijai nācās izretināties garā frontē no Cementfabrikas Spilves pļavu apkaimē līdz Baldonei, pie kam 1. pulks izvietojās no tiltiem pa kreisi, 3. pulks pa labi līdz Ramma muižai un 2. pulks no Pļavniekiem gar Ķekavu līdz Mercendarbei. Baldonē novietojās Bertolda bataljons un kavalērijas pulka 3 eskadroni. Torņakalnā rezervē palika Jēgeru bataljons un 1. plastunu pulka II bataljons. Bez tam citas Rietumkrievijas armijas daļas izvērsa karadarbību Kurzemē, ieņemot Saldu, Skrundu, Ezeri, Priekuli un atbruņojot Latvijas Pagaidu valdības komandantūras.
Jāsecina, ka izšķirošo lomu Rietumkrievijas armijas uzbrukuma panākumos nospēlēja nevis karavīru skaita pārsvars, bet gan artilērijas, mīnmetēju un smago ložmetēju daudzums. Tomēr par spīti Bermonta armijas štāba plānotās kaujas operācijas "Zibensspēriens" panākumiem, nodoms ar stipru triecienu iznīcināt vai sagūstīt Latvijas armijas Rīgas grupējumu Pārdaugavā neizdevās. Latvijas armijas vadība nolēma nomainīt Rīgas aizsardzības vadību un 12. oktobrī sakarā ar militārajām neveiksmēm 8. un 9. oktobra kaujās no saviem amatiem atcēla Dienvidu frontes pavēlnieku un 2. Vidzemes divīzijas komandieri pulkvedi Jorģi Zemitānu un 6. Rīgas pulka komandieri pulkvežleitnantu Šmidtu.
Latvijas bruņotie spēki 11. oktobrī nocietināja savas pozīcijas pie izgrieztajiem tiltu galiem Vecrīgas pusē, bet galvenās bažas sagādāja uzdevums ar divām nepietiekoši apbruņotām divīzijām (2. Vidzemes un 3. Latgales) nosargāt 90 km garo fronti no Daugavgrīvas līdz Jaunjelgavai, jo Daugavas forsēšanas gadījumā Rietumkrievijas armija varēja apiet Rīgu no austrumiem un piespiest Latvijas armiju bez kaujas atstāt Rīgu tāpat kā Rīgas operācijas laikā vācieši to 1917. gada septembrī izdarīja ar krievu 12. armiju. Tādēļ Latvijas armija pieņēma lēmumu uzbrukt pirmā.
14. oktobrī 3. Latgales divīzija uzsāka uzbrukumu pāri Daugavai Rīgā. Tās sastāvā esošais 9. Rēzeknes pulks zem stipras pretinieka uguns nesekmīgi mēģināja laivās forsēt Daugavu pie Bolderājas, bet 7. Siguldas pulks kopā ar 3 bruņotiem automobiļiem, igauņu bruņoto vilcienu un 5 lielgabaliem pārgāja Dzelzs tiltam, taču bija spiests atkāpties Dzelzsdivīzijas stiprās apšaudes dēļ. 2. Vidzemes divīzijas 4. Valmieras pulka II bataljons 14. oktobrī pārcēlās pāri Daugavai pie Ikšķiles, bet III bataljona pārcelšanās no Doles salas uz Ķekavu tika apturēta. Toties 6. Rīgas pulks 14. oktobrī un 5. Cēsu pulks 15. oktobrī sekmīgi forsēja Daugavu Mazjumpravas muižas (tagadējā Dārziņu apkaimē) rajonā un ieņēma pozīcijas Katlakalnā. 14. oktobrī Dzelzsdivīzijas vadību Torņakalnā visvairāk uztrauca ziņas, ka Katlakalna rajonā fronte ir pārrauta un starp 3. un 2. pulka vienībām ir pārtrūkuši sakari. Jēgeru bataljons saņēma pavēli doties uz Pļavniekiem un likvidēt frontes pārrāvumu, tomēr par spīti sīvām cīņām nespēja to paveikt. Pēc Dzelzsdivīzijas komandiera atmiņām zināms, ka viena no rotām zaudēja pat pusi no sava sastāva.
Lai saīsinātu 4. Valmieras pulka garo fronti, Latvijas armijas virspavēlnieks pavēlēja Austrumu frontes vadībai nomainīt 4. Valmieras pulka vienības ar 3. Jelgavas pulka vienībām, kam bija jāieņem Jaunjelgavas nocietināto placdarmu Daugavas kreisajā krastā un jāaizstāv arī fronte no Jaunjelgavas līdz Viesītei.
15. oktobra agrā rītā 8. Daugavpils pulks no jauna kopā ar igauņu bruņuvilcienu pāri Dzelzs tiltam uzbruka pretinieka pozīcijām Torņakalnā. Lai arī izdevās ieņemt vācu sargātās priekštilta pozīcijas, tomēr, gaismai austot, pretinieks ar viesuļuguni piespieda atkāpties igauņu bruņuvilcienam, bet bataljona rezerves pāri netika. 10. rotas vads ar 1 mīnmetēju nokļuva ielenkumā un līdz pusdienai varonīgi cīnījās pret pārspēku. Kaujā krita 1 virsnieks un 5 kareivji, ievainoti tika 2 virsnieki un 29 kareivji, bet pazuda 4 virsnieki un 43 kareivji, no kuriem atgriezās 2 virsnieki un daži kareivji. Sagūstīto leitnantu Fihtenbergu bermontieši sasēja ar dzeloņstieplēm un iesaldēja Daugavas ledū. Toties Latvijas jūras spēku daļas ar septiņiem kuteriem (Jūras daļas 1919. gada 16. oktobra pavēlē gan minēts 21 kuģis), kuras kontrolēja Daugavu, no Mīlgrāvja kanāla apkaimes desantēja 9. Rēzeknes kājnieku pulku upes kreisajā krastā Daugavgrīvas cietokšņa apkaimē. Desanta operāciju atbalstīja Daugavas grīvā iebraukušie astoņi sabiedroto karakuģi (franču — torpēdlaiva Mechanicien-principal Lestin, lielgaballaiva L`Aisne un britu — kreiseris Dragon, 1 torpēdlaiva, 4 iznīcinātāji, 1 mīnu traleris) franču jūras kapteiņa Brisona vadībā, kas intensīvi apšaudīja bermontiešu Daugavgrīvas un Bolderājas pozīcijas. Daugavgrīvā un Bolderājā tika saņemts gūstā vairāk nekā 300 gūstekņu no grāfa Kellera korpusa 1. plastunu pulka, 1 lielgabals, daudz ložmetēju un šauteņu, patronu, lādiņu, kā arī radiostacija, zirgi, rati u.c. trofejas. Naktī uz ieņemto Daugavgrīvu kopā ar savu štābu un inženieru rotu pārcēlās arī Latgales divīzijas komandieris pulkvežleitnants Krišjānis Berķis, kā arī 7. Siguldas pulks un 2. eskadrons. 16. oktobrī uz Bolderāju pārcēla arī 8. Daugavpils pulku, bet 18. oktobrī 1. rezerves bateriju. 
17. oktobra rītā 7. Siguldas pulka I bataljons pārgāja Hapaka grāvim pa Bolderājas dzelzceļa tiltu un cieta zaudējumu Spilves pļavās, zaudējot kritušus 2 virsniekus un 6 kareivjus, ievainotus 8 kareivjus un pazudušus 22 kareivjus. Toties II bataljons pa šoseju samērā viegli ieņēma Volerus, bet nespēja ieņemt Cementfabriku, kurā aizstāvējās Dzelzdivīzija. 20. oktobrī 9. Rēzeknes pulks devās uzbrukumā krievu vienībām gar Buļļupes dienvidu krasta kāpām, zaudējot kritušus 2, ievainotus 5 un kontuzētus 4 karavīrus. Vācu artilērijas baterija pēkšņi uzbruka britu kreiserim "Dragon", kura apkalpe zaudēja 9 kritušus un 4 ievainotus, bet 23. oktobrī iznīcinātāja "Venturous" apšaudē tika ievainoti divi britu jūrnieki. 
Kopumā Latvijas armijas kaujas operācijās oktobrī—novembrī Daugavas grīvā piedalījās 15 britu un franču karakuģi — britu kreiseris "Dragon", iznīcinātāji "Versatile", "Voyager", "Vortiger", "Velox", "Abdiel", "Windsor", "Vanquiher" un "Vanoc" un torpēdlaivas "Danae" un "Cleopatra", kā arī franču torpēdlaivas "Mechanicien-principal Lestin", "Francis Garnier" un lielgaballaivas "Marne" un "L`Aisne".
14. oktobrī Vācu leģiona galvenie spēki jūras kapteiņa Zīverta vadībā, kurā ietilpa Veikmaņa kājnieku pulks, Stevera artilērijas pulks, Baltenlandes un Bādenes bataljoni, Mēdema un Damma nodaļas, garā pārgājienā no Torņakalna sasniedza Bārbeli un pēc tam bija spiesti vairākas dienas atpūsties. Vācu lidotāji ziņoja par latviešu spēku koncentrēšanos Skrīveru stacijā un no Lietuvas pienāca ziņas, ka lietuviešu spēki ieņēmuši Biržus. 17. oktobrī pie Biržu mācītājmuižas 3. Jelgavas pulka 4. rotas divi vadi kopā ar komandantūras komandu un aizsargiem uzbruka kolonnai, sagūstīja 4 patruļas jātniekus un ieguva 1 lielgabalu, 3 ložmetējus un 5 zirgus. 
Vācu leģiona vadība pavēlēja Brandisa pulka bataljonam ar 1 bateriju, Jenas bataljonam ar 1 bateriju, Petersdorfa nodaļai un Rikhofa bataljonam 17. oktobrī doties uzbrukumā pretiniekam, kas atradās Daugavas kreisajā krastā, bet Brandisa pulka vienu bataljonu aizsūtīja uz Šauļiem cīņai pret Lietuvas armiju. 
Vācu leģiona trīs kolonnas (Rikhofa bataljons, Jēnas bataljons, Petersdorfa nodaļa) pa trim dažādiem ceļiem 18. oktobrī nonāca dienvidos no Jaunjelgavas, bet Brandisa bataljons palika rezervē pie Birzgales. 19. oktobra rīta agrumā pēc artilērijas sagatavošanas Jenas un Rikhofa bataljoni un artilērijas baterijas sāka nesekmīgu triecienuzbrukumu nocietinājumiem, kuros puslokā uz dienvidiem no Jaunjelgavas aizstāvējās 3. Valmieras pulka divas rotas ar 5 ložmetējiem un 1 granātmetēju. No Daugavas labā krasta uzbrucējus apšaudīja baterijas vads un I bruņotā vilciena lielgabals. Ap pusdienlaiku pretinieks uzbrukumu atkārtoja, bet arī šoreiz to apturēja un pret vakaru vācu spēki atkāpās, zaudējot kaujas lauka vairākus kritušus, to starpā bataljona komandieri ritmeistaru fon Jēnu, kā arī 1 smago un 1 vieglo ložmetēju. Valmieras pulka 3. rotas komandieri kapteini Spuļģi 1920. gada sākumā Francijas valdība apbalvoja ar Goda leģiona ordeni (Legion d'honner chevalier). Kaujas laikā tika bojāts Daugavas tilts. Pēc kaujas Jēnas un Rikhofa bataljoni nocietinājās savās pozīcijās, bet daļa no Rikhofa bataljona devās Daudzevas staciju, lai segtu labo flangu no Jēkabpils un Sunākstes puses.
16. oktobrī ģenerāļa Dāvida Sīmansona vietā par virspavēlnieku iecēla Austrumu frontes pavēlnieku un 1. Kurzemes divīzijas komandieri pulkvedi Jāni Balodi, par virspavēlnieka štāba priekšnieku pulkvedi Radziņu, par Dienvidu frontes pavēlnieku un 2. Vidzemes divīzijas komandieri pulkvedi Mārtiņu Peniķi, par 6. Rīgas pulka komandieri pulkvedi Apini. Par Austrumu frontes pavēlnieku un 1. Kurzemes divīzijas komandiera v. i. nozīmēja 2. Ventspils pulka komandieri pulkvežleitnantu Puriņu, bet par 2. pulka komandiera v. i. — kapteini Ezeriņu. Virspavēlnieka štāba operatīvās daļas priekšnieka amatā no 5. līdz 29. oktobrim bija kapteinis Bahs, bet no 29. oktobra līdz 27. decembrim pulkvežleitnants Ozols. 20. oktobrī par 8. Daugavpils pulka komandieru iecēla pulkvežleitnantu Krustiņu, bet 1. novembrī par 4. Valmieras pulka komandieri — pulkvežleitnantu Bojāru.
26. oktobrī Rietumkrievijas armijas Grāfa Kellera korpusa komandieris pulkvedis Potockis pavēlēja ģenerālmajoram Beļinskim ar 1. plastunu pulka I bataljonu un 2. jātnieku bateriju aizsargāties Rīgas Jūrmalas teritorijā, pulkvedim Kocanovam ar 2. plastunu pulka I bataljonu, 1. plastunu pulka III bataljonu, Ašehmanova 1/2 bateriju, Pritca baterijas 1 haubici, 1. jātnieku pulka 19 jātniekiem un I bruņoto vilcienu ieņemt Talsus un Kuldīgu. Pulkvedim Adamovičam ar 1. plastunu pulka II bataljonu, Krafta ložmetēju rotu, Mildes bateriju un 1. jātnieku pulka 6 jātniekiem lika palikt Jelgavā gatavībā doties uz Jēkabpili pret lieliniekiem.
1. novembrī 1. Kurzemes divīzijas 3. Jelgavas pulka pastiprinātais I bataljons atradās Viesītes—Sunākstes rajonā un gar Lauces upi, bet III bataljons aizstāvēja Jaunjelgavas placdarmu. Viņiem pretī Daudzevas muižas apkārtnē atradās krievu pulkveža Adamoviča grupa ar 1. plastunu pulka II bataljonu un Krafta ložmetēju rotu. Iepretim Jaunjelgavas placdarmam un līdz Vecmuižai atradās Vācu leģiona daļas.
2. Vidzemes divīzija aizsargāja Daugavas labo krastu — 4. Valmieras pulks kopā ar 2. eskadronu bija novietojies Daugavas labajā krastā 45 km garās pozīcijās no Vinkelmaņa muižas līdz Salaspilij. 5. Cēsu pulks atradās pozīcijās gar Daugavu no Salaspils līdz Ķengaragam, bet Studentu bataljons līdz dzelzceļa tiltam. Daugavas tiltu galos atradās Kara skolas audzēkņi, bet uz ziemeļiem līdz Jaunmīlgrāvim tikai dažas nelielas vienības. Rezervē atradās 6. Rīgas pulks, rezerves inženieru rota, 1 bruņu vilciens un 3 bruņotie automobiļi. Viņiem pretī no Mercendarbes līdz Lucavsalai un Katlakalnam atradās Dzelzsdivīzijas 2. pulka 4 bataljoni un no 1. kavalērijas pulka 2 eskadroni un riteņbraucēju rota. Daugavas tiltu galu nocietinājumos atradās Lutca ložmetēju bataljona divas rotas.
3. Latgales divīzijas 3 pulki, inženieru rota, 1 baterija un 3. eskadrons izvietojās Bolderājas placdarmā līdz Voleriem. Viņiem pretī no Ķīpsalas līdz Buļļupes dienvidu krasta kāpām atradās Dzelzsdivīzijas 1. pulks. Pārdaugavā rezervē atradās arī 3. pulks, Jēgeru bataljons, Lutca ložmetēju bataljona divas rotas, pionieru bataljons, kavalērijas pulka divi eskadroni. Grāfa Kellera korpusa 1. plastunu pulka I bataljons ar 1 bateriju ieņēma Rīgas Jūrmalu.
Lejaskurzemes kara apgabalā Latvijas armijas Ventspils grupa 1. novembrī aizsargājās Ventspils apkārtnē, Rietumkrievijas armijas grāfa Kellera korpusa 1. plastunu pulka III bataljons ar kauju ieņēma Dundagu, bet 2. plastunu pulka I bataljons kopā ar 1 bruņoto vilcienu no Tukuma un Sabiles 1. novembrī ieņēma Popi un Ugāli. Liepājas garnizons O. Dankera vadībā turēja pozīcijas Liepājā un Grobiņā līdz 4. novembrim, kad Grobiņu ieņēma grāfa Kellera korpusa majora Plēves grupa — vācu 2. gvardes rezerves pulks un dažas baterijas.
Bermonta štābs atradās Jelgavā un to sargāja pulkvežleitnanta Bodes papildu bataljons. Virgoļiča korpuss, Brandisa pulks un Petersdorfa nodaļa Lietuvā pamatā apsargāja dzelzceļus.
Latvijas armijas virspavēlniecība līdz 1. novembrim izstrādāja jaunu uzbrukuma operāciju Torņakalnā. Galvenā loma bija paredzēta 3. Latgales divīzijai, kam ar desanta palīdzību bija jāieņem Rīgas Jūrmala līdz Dubultiem, Cementfabrika Podragā un kāpu grēda līdz Kleistu muižai tagadējā Kleistu apkaimē un pēc tam no aizmugures jāielaužas Torņakalnā. Vienlaikus 2. Vidzemes divīzijai bija jāforsē Daugava un demonstratīvi jāuzbrūk Dzelzsdivīzijai mazāk aizsargātās vietās. 1. Kurzemes divīzijas daļām un partizānu vienībām Sēlijā bija jāuzbrūk ienaidnieka aizmugurē. 
Novembra kaujas sākās 3. novembrī ar 3. Jelgavas pulka divas rotas virsleitnanta Grundmaņa vadīto uzbrukumu Daudzevas muižai. Kaujā ar Rietumkrievijas armijas pulkveža Adamoviča grupu un vācu ložmetēju rotu Krafta vadībā latvieši zaudēja 8 kritušos, 3 pazudušos un 7 ievainotos, tomēr tas neļāva Bermonta armijai visus spēkus pārmest Torņakalna aizstāvēšanai. 
3. novembra rītā 06:30 Sabiedroto kuģu artilērija un Latgales divīzijas artilērijas baterijas atklāja spēcīgu uguni, ap 7:00 uzbrukumu Buļļupes smilšu kāpās sāka 8. Daugavpils un 9. Rēzeknes pulks, pēc vairākiem uzbrukumiem ap 10:30 tika ieņemti pretinieka nocietinājumi. Krievu 1. plastunu pulka 1 bataljona vienības atkāpās pāri Lielupei uz Rīgas Jūrmalu. 7. Siguldas pulka 3. un 4. rota ar 2 ložmetējiem un 1 granātmetēju 3 bruņotos kuteros no Daugavgrīvas devās Baltijas jūrā un zem ložmetēju uguns nesekmīgi mēģināja izcelt desantu Edinburgā (Dzintaros) un Kauguros, pēc tam ar diviem ievainotajiem virsniekiem un vairākiem kareivjiem novakarē atgriezās Bolderājā. Līdz vakaram 9. Rēzeknes pulks ieņēma fronti Buļļu sala — Bulduru tilta gals — Piņķu muiža — Beberbeķi — Bukulti, kaujās zaudējot 3 kritušus, 9 ievainotus un 5 pazudušus. Savukārt 8. Daugavpils pulka rotas ieņēma Kleistu muižu un vakarā izveidoja fronti no Dzeltenkroga pa kāpām līdz Jaunai muižai ("Bitēm") un tālāk līdz Spilves pļavām. 3. un 4. novembra kaujās pulkā bija krituši 5 virsnieki un 25 instruktori un kareivji, ievainoti 5 virsnieki un 103 instruktori un kareivji, 17 karavīri kontuzēti un saindēti ar gāzēm. 7. Siguldas pulks nesekmīgi vairākos uzbrukumos centās ieņemt Cementfabriku Podragā.
6. Rīgas pulks komandiera pulkveža Apiņa vadībā nakts kaujās uz 4. novembri ieņēma Anniņmuižu (tagad — Imanta) un Zolitūdes staciju, bet nākamajā dienā kopā ar 8. Daugavpils pulku cīnījās pret Dzelzsdivīzijas 3. pulku un Sapieru bataljonu par to noturēšanu. Savukārt 9. Rēzeknes pulks, zaudējot 15 karavīru, cīnījās ar 1. plastunu pulka pastiprināto I bataljonu Priedaines stacijas pozīcijās, jo krievi pāri Lielupei bija izcēluši desantu. 5. Cēsu pulka mēģinājumi demonstratīvi pārcelties pār Daugavu pie Mazjumpravas un no Doles salas neizdevās, toties 4. Valmieras pulka II bataljona uzbrukumi no Nāves salas pozīcijām neļāva Dzelzdivīzijai pārsviest spēkus uz Pārdaugavu.
8. novembrī 9. Rēzeknes pulks beidzot ieņēma Bulduru tiltu un Jūrmalu līdz Dubultu šaurumam, kur tos kaujā atbalstīja bruņoti kuteri no Lielupes. Kaujā pulks zaudēja 4 kritušus, 12 ievainotus un 18 pazudušus. Sīvas kaujas visu šo laiku turpinājās pie Anniņmuižas. 9. novembrī 3. Latgales divīzijas komandieris pulkvedis Berķis deva pavēli sākt uzbrukumu un 10. novembrī ieņemt visu Pārdaugavu.
10. novembra rītā ap 6:00 sākās izšķirošā kaujas operācija Pārdaugavas aplenkšanai. Savā 10. novembra operatīvajā pavēlē Bermonts—Avalovs pavēlēja krievu pulkvedim Peseckim nekavējoties saformēt apvienoto nodaļu no visiem Jelgavas rezerves virsniekiem un kareivjiem, smagajos automobiļos un ar vilcienu sapulcēties 21:00 Baložu stacijas rajonā un sakaut latviešu spēkus pie Švarcmuižas (tagad — Jaunmārupe), kuri grib apiet Dzelzsdivīzijas kreiso spārnu. 
8. Daugavpils pulka III bataljons tagadējā Mārupes novadā sāka uzbrukumu pie Skultes muižas (tagadējās lidostas apkārtnē) un piespieda atkāpties Dzelzsdivīzijas kavalērijas pulka eskadronus, bet I bataljons izlauzās līdz Kalnciema šosejai un ar 6. Rīgas pulka vienību un bruņotā automobiļa "Zemgalietis" palīdzību ap 14:30 ieņēma Šampētera muižu. Dzelzsdivīzijas 3. pulks atkāpās uz Bieriņu muižu, atstājot kaujas laukā 16 kritušus, 1 smago un 2 vieglos ložmetējus. 9. Rēzeknes pulkam neizdevās pārvarēt ienaidnieka pretestību pie Švarcmuižas.
Tālaika Rīgas pilsētas teritorijā 8. Daugavpils pulks iegāja pa Kalnciema ielu, tālāk pa Ventspils ielu, šķērsoja dzelzceļu un ieņēma Rīgas pilsētas 2. slimnīcu (tagadējo Stradiņa slimnīcu), kuras apkārtnē kādu laiku cīnījās ar ienaidnieka nodaļu un atsita vācu bruņotā auto pretuzbrukumu, zaudējot kritušo starpā arī 1 virsnieku. Savukārt 6. Rīgas pulks virzījās pa Kandavas ielu un ieņēma Zasulauka staciju, bet vakarā ilgāku laiku cīnījās ar Baltenlandes bataljonu pie Mārtiņa kapiem un Dzegužkalna. Ienaidnieka galvenie spēki atkāpās Jelgavas šosejas virzienā, bet arjergardi nikni pretojās ielu cīņās, izmantojot šauro ieliņu krustojumus.
Lai palīdzētu uzbrūkošajiem pulkiem Daugavas kreisajā krastā, 10. novembrī baterija no Daugavas labā krasta visu dienu ar tālšāvējiem lielgabaliem apšaudīja Torņakalnu un ienaidnieka aizmuguri līdz pat Tīriņu muižai. Arī latviešu lidmašīnas veica izlūklidojumus ienaidnieka aizmugurē, nometot tur bumbas.
Dzelzsdivīzijas komandieris majors Bišofs 10. novembra vakarā pavēlēja savām karaspēka vienībām noturēt līniju no Ķīpsalas dienvidu gala gar Zasulauka staciju, Petriņciema ziemeļrietumu galu un Sudiņu mājām līdz Švarcmuižai.
Vakara krēslā 7. Siguldas pulkam ap 20:00 beidzot izdevās ieņemt Cementfabriku un gar Daugavas krastu tas sasniedza Ķīpsalas dienvidu galu, kur to apturēja Lutca ložmetēju bataljons. Naktī 7. pulks apgāja pa labi Uzvaras laukumu un pret gaismu sasniedza Torņakalna stacijas rajonu.
Vakarā Dienvidu frontes pavēlnieks deva rīkojumu Vidzemes divīzijas 5. Cēsu pulkam, Studentu bataljonam un Kara skolai forsēt Daugavu un palīdzēt Latgales divīzijai galīgi salauzt ienaidnieka pretošanos. Kara skolas patruļu atkārtotie mēģinājumi naktī pāriet tiltus neizdevās, jo priekštilta pozīcijas sīksti aizstāvēja Lutca bataljons. Studentu bataljons un Vidzemes divīzijas Inženieru rota no Zaķusalas uzbruka Lucavsalai, ko aizstāvēja Bertolda bataljons, un zaudēja 5 kritušos un 37 ievainotos, tomēr no rīta ieņēma Bišumuižu un agri priekšpusdienā kopā ar pie Salaspils Daugavu šķērsojušajiem 5. Cēsu pulka karavīriem arī Ziepniekkalnu.
Dzelzsdivīziju no aplenkuma Torņakalnā izglāba virsleitnanta Gerharda Rosbaha komandētā brīvprātīgo pulka (Freikorps Roßbach) ierašanās no Austrumprūsijas. 1200 karavīru stiprā triecienvienība pārrāva latviešu aplenkuma loku uz Rīgas—Jelgavas šosejas starp Ziepniekkalnu un Tīraini.11. novembra agrā rītā ap 02:00 majors Bišofs pavēlēja Dzelzsdivīzijai atiet uz Olaines pozīcijām, bet Rosbaha pulkam palikt arjergardā pie Tīriņu muižas (Tīraines) un segt atiešanu. 
Kara skolas abas rotas 11. novembra rītā pārgāja Daugavas tiltiem un ieņēma ienaidnieka atstātās tiltu galu pozīcijas. 5. Cēsu pulks ieņēma fronti no Katlakalna līdz Ķekavai un Dzelzsdivīzijas 2. pulka vienības atkāpās uz Pirmā Pasaules kara nocietinājumiem Plakanciemā pie Misas upes. 
11. novembra rītā visu Rīgas baznicu zvani vēstīja par uzvaru, ļaužu gaviles un manifestācijas negribēja rimties.
Nākamajā dienā pēc sakāves Pārdaugavas kaujās Rietumkrievijas armija atkāpās uz pozīcijām Pirmā Pasaules kara Ziemassvētku kauju aizsardzības līnijā Olaine—Kalnciems—Sloka.
2. novembrī sākās Bermonta armijas uzbrukums Lejaskurzemes apgabala galvaspilsētai Liepājai, apgabala priekšnieks Andrejs Bērziņš tajā izsludināja aplenkuma stāvokli. Angļu eskadras komandieris paziņoja, ka militāri atbalstīs Liepājas garnizonu. 3. novembrī Rietumkrievijas armijas 2. prūšu gvardes pulks kopā ar Kuldīgas jēgeru pulku, jātnieku eskadronu un artilērijas daļām sāka uzbrukumu Liepājai un 4. novembrī sasniedza pilsētas nocietinājumus. 14. novembra rītā bermontieši atkārtoja uzbrukumu Liepājai. Vāciešiem sākumā izdevās ieņemt 3 fortus, bet tad latviešu karaspēks veica strauju pretuzbrukumu un uzbrucēji bija spiesti atkāpties no Liepājas Durbes—Gaviezes virzienā.Lai risinātu Latvijas un Igaunijas konfliktus ar Bermontu un Judeniču, Antante izveidoja speciālu komisiju franču ģenerāļa Nisela (Nissel) vadībā. Arī Nisels cerēja panākt risinājumu, lai balto krievu un vāciešu spēki varētu šeit palikt, turpinot cīņu pret boļševikiem. Taču vēl pirms komisijas ierašanās, Latvijas armija sakāva un padzina Bermontu no valsts, ignorējot Nisela aicinājumus pārtraukt kaujas. 
Novembra vidū ieradās Baltijas reģiona sabiedroto komisija ģenerāļa A. Nisela vadībā, lai vienotos par Rietumkrievijas armijas daļu evakuāciju no Latvijas. P. Bermonts-Avalovs atkāpās no armijas pavēlnieka amata un tās militārie formējumi pārgāja tiešā Veimāras republikas 19. novembrī ieceltā pavēlnieka ģenerālleitnanta Valtera fon Eberharta pakļautībā. Ģenerālis Eberharts ierosināja pārtraukt karadarbību naktī no 19. uz 20. novembri un sākt pamiera sarunas ar Latvijas Pagaidu valdību. Radiogramma palika bez atbildes.21. novembrī Latvijas armija uzsāka uzbrukumu Zemgalē, izdzenot sakautās armijas daļas no Jelgavas, bet nākamajā dienā — no Tukuma. Tā kā Rietumkrievijas armijas daļas nu juridiski bija Veimāras republikas pakļautībā, taču turpināja pretoties, Latvija 25. novembrī pieteica karu Vācijai. Līdz 27. novembrim ienaidnieku padzina no Lejaskurzemes pāri Latvijas-Lietuvas robežai. 29. novembrī Lejaskurzemes apgabalā atcēla aplenkuma stāvokli. 30. novembrī Baltijas reģiona sabiedroto komisija uzstāja, ka "latviešu karaspēkam nekavējoties jāpārtrauc uzbrukuma rakstura darbība pret krievu un vācu karaspēku", taču bija jau par vēlu.
Decembra sākumā pēdējās Rietumkrievijas armijas daļas šķērsoja Latvijas—Lietuvas un tā laika Latvijas—Vācijas robežas pie Palangas. 3. decembrī Latvijas armijas virspavēlniecība izdeva pavēli par tālākas virzības apturēšanu.
12. novembrī Lietuvas armija uzbruka Rietumkrievijas armijai pie Pasvales, 21. novembrī Lietuvas 1. pulks ieņēma Radvilišķus, 4. pulks Meškuičus, 5. pulks Padubīsi, bet 7. pulks Tauraģi. 27. novembrī lietuvieši ieņēma Jonišķus, bet latviešu vienības Žagari. 30. novembrī 9. pulks uzbruka pie Mažeiķieim, 3. decembrī 2. pulks ieņēma Telšus, 6. decembrī 7. pulks Raseiņus, 8. decembrī tika ieņemti Šauļi. 
Latvijas armija ieņēma Mažeiķu staciju un pie Kurzemes guberņas piederējušo Palangu. Kardarbība beidzās 13. decembrī.
Pārdaugavas ieņemšanas cīņās 6. Rīgas pulks zaudēja kritušus 3 virsniekus un 34 instruktorus—kareivjus, ievainotos 9 virsniekus un 284 instruktorus—kareivjus. 8. Daugavpils pulks zaudēja kritušus 6 virsniekus un 31 instruktoru—kareivi, ievainotus 8 virsniekus un 162 instruktorus—kareivjus, pazudušus 15 instruktorus—kareivjus. Kara skola pie tiltiem zaudēja kritušus 2 kadetus, ievainotus 9 kadetus un 1 virsnieku.
Pēc citiem aprēķiniem, Rietumkrievijas armija visā karadarbības laikā zaudēja aptuveni 5000 kritušo, bet Latvijas armija zaudēja aptuveni 2000 kritušo.
1919. gada 8. oktobra Latvijas Pagaidu valdības paziņojums sakarā ar krievu brīvprātīgās Rietumu (Bermonta) armijas uzbrukumu Rīgai.
Piemineklis 6. Rīgas pulka karavīriem Sudrabkalniņā Imantā, kas krita kaujā par Pārdaugavu 1919. gada novembrī.
П.Р.Бермонт-Авалов. Документы и воспоминания. "Вопросы истории", Москва, 2003, NoNo 1, 2, 5, 6

Brīvības piemineklis ir Latvijas brīvības cīņās kritušo piemiņai celts piemineklis  Brīvības laukumā Rīgas centrā. Tas ir Latvijas valstiskuma, latviešu tautas vienotības, neatkarības un brīvības simbols. 
1935. gadā atklātais piemineklis ir 42 metrus augsts un veidots no pelēka un sarkana granīta, travertīna, dzelzsbetona un vara.
Pieminekļa kompozīciju veido trīspadsmit skulptūras un bareljefi, kuros attēlota Latvijas vēsture un kultūra. Pieminekļa masīvs veidots monolītām četrstūrainām formām, kas izkārtotas viena virs otras. Virzienā uz augšu pieminekļa forma sašaurinās un pāriet 19 metrus augstā obeliskā, kura galotnē atrodas 9 metrus augstais Brīvības tēls — jauna sieviete, kura rokās tur trīs zeltītas zvaigznes.
Ideja celt Brīvības cīņām veltītu pieminekli parādījās 1922. gadā, kad toreizējais Latvijas premjerministrs Zigfrīds Anna Meierovics uzdeva izstrādāt noteikumus konkursam par "piemiņas staba" celtniecību. Pēc vairākiem konkursiem tika izvēlēts Kārļa Zāles projekts "Mirdzi kā zvaigzne!". Celtniecības darbi sākās 1931. gadā un tos finansēja no tautas ziedojumiem.
Pēc Otrā pasaules kara Latvijas PSR varas iestādes apsvēra iespēju pieminekli nojaukt. Uzskata, ka pieminekli esot izglābusi Vera Muhina, kura esot uzskatījusi, ka piemineklis ir mākslinieciska vērtība, kuras iznīcināšana aizskartu latviešu tautas vissvētākās jūtas. Lai gan pieminekli nenojauca, tā simbolisko nozīmi sāka interpretēt atbilstoši padomju ideoloģijai. Tomēr tautai Brīvības piemineklis joprojām palika valstiskās neatkarības simbols un 1987. gada 14. jūnijā, trīs gadus pirms Latvijas neatkarības atjaunošanas, pie tā notika pirmā pret padomju varu vērstā demonstrācija, kurā piedalījās ap 5000 cilvēku — Helsinki-86 organizētā ziedu nolikšana pie Brīvības pieminekļa padomju režīma veikto masu deportāciju upuru piemiņai.
Piemineklis tika uzcelts par tautas saziedotajiem līdzekļiem un atklāts 1935. gada 18. novembrī, 17. Latvijas valsts pasludināšanas gadadienā. Pēc Otrā pasaules kara, atsākoties padomju okupācijai, bija plāni pieminekli nojaukt; ar šiem plāniem saistītie dokumenti ir pazuduši, lai gan iespējams, ka daži dokumenti saglabājušies vēl neatslepenotos Krievijas arhīvos, tomēr pagaidām vēsturniekiem nākas izdarīt secinājumus, tikai pamatojoties uz mutvārdu liecībām. Pirmais mēģinājums notika jau 1945. gadā, kad Latvijas PSR tautas komisāru padome izteica priekšlikumu atjaunot Pētera Lielā pieminekli. Ņemot vērā, ka šis piemineklis senāk atradās tikai dažus metrus no vietas, kurā patlaban ir Brīvības piemineklis, tā atjaunošana automātiski prasītu Brīvības pieminekļa iznīcināšanu. Nav zināms, ar ko beidzās šī plāna apspriešana, bet pastāv uzskats, ka pieminekli izglāba ievērojamā padomju tēlniece Vera Muhina — viņas dēls apgalvo, ka Muhina piedalījusies sapulcē, kurā tika lemts pieminekļa liktenis un, kad jautāts viņas viedoklis, esot izteikusies, ka piemineklim ir izcila mākslinieciska vērtība un tā nojaukšana aizskartu latviešu tautas vissvētākās jūtas. Tomēr nav atrasti dokumenti, kas apliecinātu, ka tā tiešām bijis. 
1963. gada vasarā Latvijas PSR VDK un LKP CK apsvēra iespēju pieminekli uzspridzināt, bet tika nolemts, ka pieminekļa nojaukšana tikai izraisītu sašutumu un spriedzi sabiedrībā, tomēr arī šajā gadījumā nepastāv nekādas rakstiskas liecības, ka tā tiešām noticis. Padomju Latvijas laikos Brīvības pieminekļa nozīme tika interpretēta atbilstoši padomju propagandai — piemēram, apgalvoja, ka trīs zvaigznes turot Māte Krievija un tās simbolizējot trīs Baltijas Padomju republikas — Latvijas PSR, Igaunijas PSR un Lietuvas PSR, savukārt pats piemineklis esot celts pēc Otrā pasaules kara kā tautas pateicība PSRS vadonim Josifam Staļinam par atbrīvošanu. Vēlāk gan šādi apgalvojumi tika pieklusināti, piemēram, 1988. gadā izdotā enciklopēdijā tika apgalvots, ka piemineklis uzcelts, lai atzīmētu darba tautas atbrīvošanos no vācu baronu un cara patvaldības jūga.Par spīti propagandai, Brīvības piemineklis okupācijas laikā bija spēcīgs pretpadomju simbols, kļūstot par vienu no Atmodas kustības nozīmīgākajām figūrām. 1987. gada 14. jūnijā apmēram 5000 cilvēku pie pieminekļa nesankcionēti nolika ziedus.
Brīvības pieminekļa skulptūras un bareljefi izkārtoti 13 Latvijas vēsturi un kultūru attēlojošās grupās. Pieminekļa masīvs veidots no monolītām četrstūrainām formām, kas izkārtotas viena virs otras un virzienā uz augšu sašaurinās, pārejot obeliskā. Pieminekļa aizmugures daļu apliec 1,8 metrus augstas sarkanā granīta kāpnes ar desmit pakāpieniem. Kāpnes apņem trīs metrus biezas margas, uz kurām ir divi 1,7 metrus augsti un 4,5 metrus plati travertīna bareljefi — Latvju strēlnieki (13) un Latvju tauta - dziedātāja (14). Vēl divi pakāpieni veido platformu, uz kuras piemineklis atrodas, tās diametrs ir 28 metri; pieminekļa priekšdaļā šī platforma veido nelielu taisnstūri, kuru izmanto ziedu nolikšanai un goda sardzei. Pieminekļa pamatni veido divi sarkanā granīta bloki: apakšējais ir 3,5 metrus augsts, 9,2 metrus plats, 11 metrus garš un monolīts, bet augšējo, kurš ir 3,5 metrus augsts, 8,5 metrus plats un 10 metrus garš, rotā četras skulptūru grupas ar trim skulptūrām katrā grupā, kas atrodas ieapaļās nišās bloka stūros, savukārt tā malas klāj travertīna paneļi. Uz viena no travertīna paneļiem pieminekļa priekšdaļā, starp skulptūru grupām Tēvzemes sargi (9; attēlo senlatviešu karavīru, kuram līdzās ceļos nometušies divi 20. gs. karavīri) un Darbs (10; attēlo zvejnieku un amatnieku, starp kuriem nostājies zemnieks, kurš tur rokā ar ozollapām rotātu izkapti, kas simbolizē spēku un vīrišķību), iekalts Kārļa Skalbes veltījums Tēvzemei un brīvībai (6). Uz sānu paneļiem ir divi bareljefi — 1905.gads (7; ataino 1905. gada revolūcijas notikumus) un Cīņa pret bermontiešiem uz Dzelzs tilta (8; attēlo kauju uz viena no Rīgas tiltiem). Pieminekļa aizmugures daļā atrodas vēl divas skulptūru grupas — Gara darbinieki (11; attēlo seno latviešu krīvu, turot līku spieķi - krivuli, gadsimtos krāto gudrību viņš nodod tālāk zinātniekam un rakstniekam) un Ģimene (12; attēlo māti ar diviem bērniem). Augstāk atrodas vēl viens, 6 metrus augsts un plats, un 7,5 metrus garš pelēkā granīta bloks, kuru aptver četras 5,5—6 metrus augstas skulptūru grupas: Latvija (2), Lāčplēsis (3), Važu rāvēji (4; attēlo trīs vīriešus, kas sakalti ķēdēs un cenšas tās pārraut) un Vaidelotis (5; attēlo vaideloti ar kokli, jaunekli ar gar sāniem nolaistu un zemē iedurtu zobenu, rādot garīguma pārākumu pār fizisko spēku. Skulptūrā ietverts arī tautas senais misticisms - zirga galvaskauss, kas simbolizē atbrīvošanos no visa ļaunā ). Virs šīs skulptūru joslas atrodas 19 metrus augsts travertīna obelisks, kurš lejasdaļā ir 2,5 metrus plats un 3 metrus garš. Obeliska priekšējā un aizmugurējā daļā pieminekļa viduslīniju uzsver stikla josla. Tā galā ir 9 metrus garš no vara veidots Brīvības tēls (1) jaunas sievietes, kura tur rokās trīs apzeltītas zvaigznes, kas simbolizē brīvību un Latvijas novadus, veidolā; arī tēla josta ir apzeltīta. Viss piemineklis ir uzbūvēts ap dzelzsbetona rāmi, kas sākotnēji bija sastiprināts ar kaļķu javu un svina un bronzas kabeļiem. Restaurācijas laikā daļa no šiem materiāliem aizstāta ar poliuretāna saistvielu. Pieminekļa iekšpusē atrodas neliela tehniska telpa, kurā var iekļūt pa durvīm, kas atrodas pieminekļa aizmugurē. Tajā atrodas elektroinstalācija, piekļuves vieta kanalizācijai un kāpnes, kas ved uz pieminekļa augšdaļu. Telpu izmanto kā noliktavu un tā nav publiski pieejama, taču 2008. gada sākumā parādījās iecere šajā telpā iekārtot nelielu izstādi, kuru izrādīt augstām ārvalstu amatpersonām, kas valsts vizīšu laikā pie pieminekļa noliek ziedus.
Brīvības piemineklis labi iekļaujas apkārtējā vidē, veidojot ar to vienotu arhitektonisku, ainavisku un māksliniecisku veselumu. Tas atrodas Rīgas centrā, Brīvības bulvāra sākumā, netālu no Vecrīgas. 1990. gadā ap 200 metrus gara Brīvības bulvāra daļa starp Aspazijas un Raiņa bulvāriem tika slēgta satiksmei, izveidojot Brīvības pieminekļa laukumu. Daļa no šī laukuma ietver tiltu pār 3,2 kilometrus garo Pilsētas kanālu, kurš vijas cauri parkiem un bulvāru loka apstādījumiem. Parkā uz ziemeļiem no pieminekļa atrodas Bastejkalns, kas izveidots 19. gadsimtā, norokot pilsētas aizsargvaļņus, bet uz dienvidiem no pieminekļa atrodas Latvijas Nacionālā opera. Savukārt Pieminekļa laukuma rietumu galā atrodas kafejnīca un Laimas pulkstenis, kas ir slavenākā tikšanās vieta Rīgā. Piemineklis ir vērsts ar priekšpusi pret Vecrīgu un aiz tās esošo Daugavu. Sākotnēji bija iecerēts ap pieminekli izbūvēt ovālu laukumu, kuru ieskautu aptuveni 1,6 metrus augsta granīta siena ar soliem iekšpusē, bet no ārpuses gar sienu bija paredzēts iestādīt tūjas. 20. gadsimta astoņdesmitajos gados tika apspriesta iespēja šo ieceri īstenot, tomēr laukuma izbūve netika uzsākta.
Doma celt memoriālu brīvības cīņās kritušajiem parādījās jau divdesmito gadu sākumā: 1922. gada 27. jūlijā tā laika Latvijas premjerministrs Zigfrīds Anna Meierovics lika izstrādāt noteikumus konkursam par "Piemiņas staba" izveidi. 1922. gada konkursā aicināja piedalīties tēlniekus Burkardu Dzeni, Emīlu Melderi, Kārli Zāli, Teodoru Zaļkalnu un arhitektus Eiženu Laubi un Ernestu Štālbergu. Atzinību guva Laubes projekts, kurš paredzēja celt klasiskas balustrādes aptvertu 27 metrus augstu kolonnu ar Krišjāņa Barona un Ata Kronvalda, kā arī valsts varas simbolu bareljefiem, tomēr šo projektu pēc 57 kultūras darbinieku parakstīta protesta saņemšanas noraidīja. 1923. gada oktobrī sarīkoja vēl vienu konkursu, pirmoreiz izmantojot nosaukumu "Brīvības piemineklis", kurā uzvaru dalīja Marta Liepiņa-Skulme un Kārlis Zāle. 1925. gada martā atkal tika izsludināts slēgts konkurs, kurā piedalījās E. Laube, M. Liepiņa-Skulme, E. Melderis, K. Zāle, T. Zaļkalns. Par labākajiem atzina Zāles un Meldera metus, taču žūrijas nesaskaņu dēļ galīgais lēmums netika pieņemts. Visbeidzot 1929. gadā tika izsludināts vēl viens konkurss. No 32 šajā konkursā iesniegtajiem darbiem par labākajiem atzina K. Zāles, T. Zaļkalna un K. Baumaņa (Zemdegas) darbus un nolēma pieminekli veidot pēc K. Zāles projekta "Mirdzi kā zvaigzne!". Brīvības pieminekli, lai gan ar uzraugošā arhitekta Ernesta Štālberga labojumiem projektā, uzsāka celt 1931. gada 18. novembrī. Brīvības tēlu izkala zviedru tēlnieka Ragnara Mīrsmēdena (zviedru: Ragnar Myrsmeden) darbnīcā Stokholmā, savukārt pieminekļa zvaigznes kala metālmākslinieki Arnolds Naika un Jānis Zibens.Pieminekļa celtniecību finansēja no privātpersonu saziedotiem līdzekļiem. Celtniecībai tika izvēlēta vieta, kur jau agrāk atradās viens no galvenajiem pilsētas pieminekļiem — Pētera I bronzas statuja. Pieminekli 1935. gada 18. novembrī atklāja toreizējais Valsts prezidents Alberts Kviesis. Toreiz tika lēsts, ka četru celtniecības gadu laikā akmeņu laušanai un apstrādei vien patērētas 308 000 darba stundas — lai tādu darbu paveiktu viens cilvēks, pat strādājot ar vismodernāko tā laika tehniku, viņam būtu nepieciešami 130 gadi, bet izmantoto materiālu kopsvars esot bijis 2500 tonnas — lai šādu materiālu daudzumu pārvietotu pa dzelzceļu, vajadzētu 200 vagonu.
Laika gaitā piemineklis cietis no sala un lietus, kā arī no gaisa piesārņojuma. Lai gan iela ap pieminekli 1990. gadā tika slēgta satiksmei, netālu no pieminekļa atrodas ielas ar dzīvu satiksmi. Netālu no pieminekļa konstatēts liels gaisa piesārņojums ar slāpekļa dioksīdu un sēra dioksīdu, kas savienojumā ar ūdeni izraisa pieminekļa materiālu koroziju. Turklāt ūdens radījis pieminekļa dzelzsbetona karkasa plaisāšanu un tā tērauda armatūras un pieminekļa stiprinājumu rūsēšanu, kurus piedevām bojājušas arī satiksmes radītās vibrācijas. Porainais travertīns ar laiku ir sācis drupt un tā poras aizpildījušās ar kvēpiem un smilšu daļiņām, izraisot travertīna nomelnēšanu un radot augsni sūnām un ķērpjiem. Tāpat pieminekļa stāvokli pasliktinājuši arī neregulāri vai neprasmīgi veikti restaurācijas darbi. Lai mazinātu bojājumu rašanos nākotnē, 2001. gadā restaurācijas laikā daļa pieminekļa stiprinājumu tika aizstāti ar poliuretāna saistvielu un tika veikta pieminekļa hidroizolācija. Tika arī noteikts, ka pieminekļa stāvokli vajadzētu atkārtoti izvērtēt ik pēc diviem gadiem.Piemineklis atjaunots vairākkārt, divas restaurācijas notika padomju laikā (1962. un 1981. gadā), pēc neatkarības atgūšanas pieminekli, lielā mērā par saziedotiem līdzekļiem, atjaunoja no 1998.—2001. gadam, restaurācija tika pabeigta ar oficiālu atkalatklāšanu 2001. gada 24. jūlijā. Šīs restaurācijas laikā Brīvības tēlu un tā zvaigznes notīrīja, restaurēja un no jauna apzeltīja. Atjaunoja arī pieminekļa pamatni, obelisku, kāpnes un iekšdaļu, bet akmens materiālus notīrīja un pāršuvoja. Tika arī nostiprināti pieminekļa pamati, lai nodrošinātos pret to grimšanu. Dažus gadus pēc restaurācijas atklājās, ka nepareizi izvēlētas restaurācijas tehnikas dēļ sācis bojāties zvaigžņu zeltījums. Zvaigznes atjaunoja 2006. gada pavasarī veiktās pieminekļa restaurācijas laikā.
Goda sardze pie Brīvības pieminekļa atradās kopš tā atklāšanas līdz 1940. gada jūlijam, kad pēc PSRS okupācijas to noņēma. 1992. gada 11. novembrī tā tika atjaunota Goda sardzi mūsdienās veic Nacionālo Bruņoto spēku Štāba bataljona Goda sardzes rota. Godasardzes kareivjiem jābūt vismaz 1,82 metrus gariem un ar ļoti labu veselību, jo jāspēj izturēt liela slodze. Goda sardze pie pieminekļa atrodas katru dienu no 10:00 līdz 16:00, izņemot gadījumus, kad ir ļoti slikti laika apstākļi, kā arī, ja ir aukstāks par mīnus desmit grādiem, vai karstāks par plus divdesmit pieciem grādiem. Godasardze strādā divās maiņās, kuras viena otru nomaina reizi nedēļā, katrā maiņā ir trīs goda sargu pāri, komandējošais virsnieks un divi apsargi. Pēc stundu ilgas stāvēšanas goda sardzē kareivji divas stundas atpūšas viņiem iekārtotajās atpūtas telpās Aizsardzības ministrijā. Kopš 2004. gada septembra goda sardze reizi pusstundā patrulē gar pieminekli — kareivji no pieminekļa pakājes divas reizes soļo gar katru pieminekļa pusi un atkal atgriežas pieminekļa pakājē.
2011. gada novembrī tika atklāta Brīvības pieminekļa goda telpa, kas atrodas pieminekļa iekšienē, kur iepriekš atradās saimniecības telpa. Tā tiek izmantota svētku reizēs, ar ziedu nolikšanu saistītās ceremonijās, kā arī ārvalstu viesu apmeklējumu laikā.
"Brīvības pieminekļa sacensību vēsture", Jānis Siliņš. No žurnāla “Senatne un Māksla”, 1936.12.01.[novecojusi saite]

"Cīņas klubs" (angļu: Fight Club) ir 1999. gada ASV filma, kura veidota pēc Čaka Palahņuka 1996. gada romāna "Cīņas klubs" motīviem. Filmas režisors ir Deivids Finčers, galvenās lomas atveido Edvards Nortons, Breds Pits un Helēna Bonema Kārtere. Nortons tēlo vārdā nenosaukto galveno varoni, kurš ir neapmierināts ar savu "baltās apkaklītes" darbu amerikāņu sabiedrībā. Kopā ar ziepju vārītāju Taileru Dērdenu, kuru tēlo Pits, viņš izveido cīņas klubu un tiek iejaukts attiecībās starp viņu un izlaidīgu sievieti, Marlu Singeri, kuru tēlo Bonema Kārtere.
20th Century Fox producente Lora Ziskina ieguva tiesības ekranizēt Palahņuka romānu un filmas pielāgošanai nolīga Džimu Ūlsu. Finčers bija viens no četriem režisora kandidātiem, viņu izvēlējās tieši entuziasma dēļ. Finčers attīstīja scenāriju kopā ar Ūlsu, palīdzēja arī citi. Režisors salīdzināja filmu ar 1955. gadā izdoto "Dumpinieks bez iemesla" un 1967. gadā izdoto "Absolvents". Finčers bija iecerējis, ka "Cīņas kluba" vardarbība ir kā metafora konfliktam starp jauno paaudzi un reklāmas industrijas vērtību sistēmu. Lai liktu skatītājiem justies neērti un neļautu nojaust negaidīto nobeigumu, filmā viņš iekļāva homoerotiskās ainas no Palahņuka romāna.
Studijas pārstāvjiem filma nepatika, un viņi pārstrukturēja Finčera piedāvāto reklāmas kampaņu, tā mēģinot samazināt plānotos izdevumus. "Cīņas klubs" kinoteātros nenopelnīja tik naudas, cik bija cerēts; kritiķi filmu vērtēja ļoti dažādi. Tā tiek saukta par vienu no pretrunīgākajām un aprunātākajām 1999. gada filmām. Tiesa gan, filmas DVD versija bija komerciāli veiksmīga un padarīja "Cīņas klubu" par kulta filmu. Kritiķu vērtējumi kopš tā laika ir kļuvuši pozitīvāki.
Vārdā nenosauktais Stāstītājs (Nortons) ir ceļojošs automašīnu firmas darbinieks, kurš cieš no bezmiega. Viņa ārsts atsakās izrakstīt zāles un iesaka apmeklēt atbalsta grupu, kur viņš redzētu cilvēkus, kas cieš no nopietnākām kaitēm. Stāstītājs apmeklē ar sēklinieku vēzi slimo cilvēku upuru atbalsta grupu un, pārliecinājis viņus, ka pats cieš no sēklinieku vēža, rod iespēju emocionāli izpausties un atbrīvojas no bezmiega. Viņš kļūst atkarīgs no atbalsta grupu apmeklēšanas un izlikšanās par upuri, taču vēl viena viltus upura, Marlas Singeres (Bonema Kārtere) esamība viņam traucē, tādēļ viņi sarunā kopā netikties vienās un tajās pašās grupās.
Atlidojis mājās pēc biznesa ceļojuma, Stāstītājs uzzina, ka viņa dzīvoklis ir ticis iznīcināts sprādzienā. Viņš sazvana Taileru Dērdenu (Pits), ziepju pārdevēju, ar kuru viņš sadraudzējās lidojuma laikā, un viņi tiekas bārā. Pēc diskusijas par patērnieciskumu Tailers ielūdz Stāstītāju palikt pie viņa mājās. Ārpus bāra viņš pieprasa, lai Stāstītājs viņam iesit. Pēc īsas dūru cīņas Stāstītājs sāk dzīvot Tailera pussagruvušajā mājā. Ārpus bāra starp viņiem notiek vēl vairākas cīņas, un tas piesaista vīriešu pūļa uzmanību. Kaušanās tiek pārcelta uz bāra pagrabu, kur šie vīrieši dibina cīņas klubu.
Marla pārdozē medikamentus un Stāstītājam telefoniski lūdz palīdzību. Viņa tiek ignorēta, taču Tailers paceļ klausuli un Marlu izglābj. Tailers un Marla uzsāk seksuālas attiecības, un Tailers brīdina Stāstītāju nekad nerunāt par viņu ar Marlu. Valstī tiek dibināti vēl vairāki cīņas klubi, un Tailera vadībā tie apvienojas pret materiālismu un korporācijām vērstā organizācijā "Projekts Haoss" (angļu: Project Mayhem). Stāstītājs Taileram pasaka, ka vēlas vairāk iesaistīties organizācijā, taču Tailers pēkšņi pazūd. Kad "Projekta Haoss" biedru neizdevušās sabotāžas operācijas laikā nogalina policija, Stāstītājs mēģina slēgt projektu un mēģina izsekot Taileru pēc viņa lidmašīnu biļešu maršrutiem. Kādā pilsētā "Projekta Haoss" biedrs sveic Stāstītāju kā Taileru Dērdenu. Viesnīcā Stāstītājs piezvana Marlai un atklāj, ka arī viņa uzskata Stāstītāju par Taileru. Viņš pēkšņi ierauga Taileru Dērdenu savā istabā — Tailers paskaidro, ka Stāstītājam ir personības dalīšanās un viņi abi atrodas vienā ķermenī. Tailers kontrolē Stāstītāja ķermeni, kad tas guļ.
Stāstītājs pēc sarunas zaudē samaņu. Kad Stāstītājs pamostas, viņš atklāj, ka Tailers ir veicis zvanus, kamēr viņš gulēja. Viņš uzzina, ka Tailers plāno tikt vaļā no parādsaistībām, iznīcinot ēkas, kurās atrodas kredītkaršu kompāniju reģistri. Stāstītājs cenšas par to ziņot policijai, taču atklāj, ka policisti ir "Projekta" biedri. Viņš cenšas atmīnēt sprāgstvielas kādā ēkā, taču Tailers viņu apspiež un dodas uz ēku, no kuras var novērot sprādzienus. Stāstītājs, kuram Tailers draud ar ieroci, saprot, ka tā kā viņam un Taileram ir tas pats ķermenis, patiesībā ieroci tur Stāstītājs. Viņš iešauj sev mutē, lode izlido cauri vaigam, nenogalinot Stāstītāju. Tailers saļimst, viņam ir ievainojums pakausī, Stāstītājs viņu vairs neredz. "Projekta Haoss" biedri atved Marlu, kuru viņi nolaupīja, un liek viņus abus mierā. Viņi sadodas rokās un noskatās, kā sabrūk ēkas.
Finčers ir sacījis, ka "Cīņas klubs" ir filma par pieaugšanu, tāpat kā 1967. gada filma "Absolvents", tikai 30—40 gadus veciem cilvēkiem. Finčers Stāstītāju ir aprakstījis kā parastu personu; romānā viņš tiek saukts par Džeku, taču filmā ir bez vārda. Finčers aprakstīja Stāstītāja izcelsmi: "Viņš mēģināja darīt visu, ko viņam mācīja, mēģināja iederēties pasaulē, kļūstot par to, kas viņš nav." Stāstītājs nevar rast prieku, tādēļ viņš dodas ceļojumā uz apgaismību, kurā viņam ir "jānogalina" savi vecāki, savs dievs un savs skolotājs. Filmas sākumā viņš ir nogalinājis savus vecākus. Ar Taileru Dērdenu viņš nogalina savu dievu, darot lietas, kuras viņam nebūtu jādara. Lai pabeigtu nobriešanas procesu, Stāstītājam ir jānogalina savs skolotājs, Tailers Dērdens.Galvenais varonis ir 1990. gadu pretstats "Absolventa" arhetipam: "puisis, kam pie kājām nav iespēju pilna pasaule, viņam nav iespēju, viņš vārda tiešā nozīmē nevar iedomāties veidu, kā mainīt savu dzīvi". Viņš ir apjucis un dusmīgs, tādēļ atbild savai dzīves videi, savā prātā radot Taileru Dērdenu, Nīčes pārcilvēku. Kaut arī Tailers ir tas, par ko Stāstītājs vēlētos kļūt, viņš nav iejūtīgs un nepalīdz Stāstītājam stāties pretī lēmumiem savā dzīvē, kas "ir sarežģīti un kuriem ir morālas un ētiskas saistības". Finčers paskaidroja, ka "[Tailers] var tikt galā ar mūsu dzīves konceptiem ideālistiskā veidā, taču tam nav nekāda sakara ar reālās dzīves kompromisiem, kādus tos pazīst mūsdienu cilvēks. Tas ir: daudzos notikumos bez tevis var iztikt. Tas ir uzbūvēts, tagad tam ir tikai jādarbojas." Kaut arī kinostudijas pārstāvji uztraucās, ka "Cīņas klubs" būs "draudīgs un musinošs", Finčers mēģināja to padarīt "smieklīgu un musinošu", iekļaujot filmā humoru, kas nomāktu filmā atainoto ļaunumu.Ūlss filmu aprakstīja kā "romantisku komēdiju", paskaidrojot, ka "daudz kas ir saistīts ar tēlu attieksmi pret veselīgām attiecībām, liela daļa no viņu uzvešanās veida liekas neveselīga un riebīga vienam pret otru, taču patiesībā tas strādā, jo abi tēli psiholoģiski ir uz robežas". Stāstītājs vēlas intīmu tuvību, taču izvairās no tās ar Marlu Singeri, jo saredz pārāk daudzas līdzības ar sevi. Kaut arī Marla ir pavedinoša un nihilistiska perspektīva Stāstītājam, viņš tā vietā izvēlas jauno nodarbi un satraukumu, ko viņam piedāvā draudzēšanās ar Taileru Dērdenu. Stāstītājs jūtas ērti, esot personīgi saistīts ar Taileru Dērdenu, taču kļūst greizsirdīgs, kad Tailers uzsāk seksuālas attiecības ar Marlu. Kad Stāstītājs strīdas ar Taileru par viņu draudzību, Tailers pastāsta, ka draudzība ir otršķirīga, salīdzinot ar sekošanu viņu pētītajai filozofijai. Tailers ierosina kaut ko darīt ar Marlu, netieši norādot, ka viņa ir risks, no kura jāatbrīvojas. Kad Tailers to pasaka, Stāstītājs saprot, ka viņa vēlmēm būtu jābūt fokusētām uz Marlu, un sāk novirzīties no Tailera ceļa.
Neuzticamais Stāstītājs sākotnēji neapzinās, ka Tailers Dērdens ir radies viņā pašā un tikai Stāstītājs pats  ir tas, kurš viņu redz. Viņš arī kļūdaini slavē cīņas klubus kā veidu, kā justies spēcīgam, kaut arī Stāstītāja fiziskā kondīcija pasliktinās pa to laiku, Tailera Dērdena izskats uzlabojas. Sākotnēji Tailers vēlas "patiesi pieredzēt" īstas cīņas, tāpat kā Stāstītājs, viņam ir nihilistiska attieksme noliegt un iznīcināt institūcijas un vērtību sistēmas. Viņa impulsīvā daba, kas ataino id, piedāvā attieksmi, kas ir vilinoša un atbrīvojoša Stāstītājam un "Projekta Haoss" biedriem. Tailera iniciatīvas un metodes kļūst dehumanizējošas, viņš izrīko "Projekta" dalībniekus ar megafonu, līdzīgi nometņu vadītājiem Ķīnas pārizglītošanas nometnēs. Stāstītājs aizvirzās prom no Tailera un filmas beigās nokļūst krustcelēs starp savām divām konfliktējošajām pusēm.Edvards Nortons ir sacījis: "Manuprāt, "Cīņas klubs" patiesi, savā ziņā [..] iedziļinājās izmisumā un paralīzē, ko cilvēki jūt, jo šo vērtību sistēmu viņi ir mantojuši no reklāmām." Breds Pits ir teicis: "Cīņas klubs" ir metafora nepieciešamībai virzīties cauri sienām, kuras mēs paši uzliekam sev apkārt, un vienkārši pēc kaut kā tiekties, tāpēc pirmoreiz mēs varam izjust sāpes." "Cīņas klubs" līdzinās 1955. gada filmai "Dumpinieks bez iemesla": abas ir par cilvēkiem, kuri ir vīlušies esošajā sistēmā. Tēli, kas ir pārcietuši sociālu emaskulāciju, nu ir kļuvuši par "skatītāju paaudzi". Reklāmas kultūra definē sabiedrības "virspusējos priekus", kuri rada nevajadzīgu pakaļdzīšanos pēc materiālajām vērtībām, atstājot novārtā svarīgāko - tiekšanos pēc garīga prieka. Filmā ir atsauces uz Calvin Klein, IKEA un Volkswagen New Beetle. Nortons par Beetle ir sacījis: "Mēs to sadauzījām [..], jo tas šķita kā klasisks demogrāfiskā sprādziena paaudzes mārketinga plāna piemērs, kas pārdeva kultūru mums atpakaļ." Viņa tēls pārvietojas pa savu dzīvokli, kamēr vizuālie efekti parāda viņa daudzos IKEA īpašumus. Finčers aprakstīja Stāstītāja nodošanos: "Tā bija tikai doma par dzīvošanu šajā viltus priekā." Pits izskaidroja neatbilstību: "Man šķiet, ka pastāv pašaizsardzības mehānisms, kas aiztur manu paaudzi no īstas un godīgas pazīšanās un saistībām ar mūsu patiesajām jūtām. Mēs fanojam par beisbola komandām, taču mēs paši neiesaistāmies un nespēlējam. Mēs esam tik nobažījušies par neveiksmi un tik tendēti uz panākumiem, ka šīs divas lietas ir viss, kas galu galā tevi raksturos."Vardarbība cīņas klubos ir domāta nevis, lai reklamētu vai cildinātu fiziskās cīņas, bet, lai dalībnieki izjustu sabiedrību, kurā viņi citādi ir nejūtīgi. Cīņas ir taustāms piemērs pretestībai pret "ieraušanos" impulsu sabiedrībā. Nortons uzskatīja, ka cīņa starp vīriešiem atņem "bailes no sāpēm" un "pieķeršanos materālajām vērtībām", ļaujot viņiem piedzīvot kaut ko vērtīgu. Kad cīņas pārvēršas revolucionārā vardarbībā, filma tikai daļēji pieņem Tailera Dērdena revolucionāro dialektiku, teicējs novirzās un noliedz Tailera idejas. "Cīņas klubs" apzināti slēpj neviennozīmīgu vēsti, kuras interpetācija tiek atstāta skatītāju ziņā. Finčers paskaidroja: "Man patīk doma, ka fašisms var pastāvēt, nepiedāvājot konkrētu virzienu vai risinājumu. Vai tad fašismam nav jāsaka "šis ir virziens, kurp mums jādodas"? Taču šī filma nevarētu piedāvāt kaut kādu risinājumu."
Čaka Palahņuka romāns "Cīņas klubs" tika izdots 1996. gadā. Pirms tā izdošanas 20th Century Fox grāmatu izlūks nosūtīja romāna pirmsiespiešanas versiju firmas radošajam direktoram Kevinam Makormikam. Viņš lika vienam no studijas lasītājiem izskatīt šo versiju kā kandidātu ekranizācijai, taču lasītājs to noraidīja. Makormiks tad pārsūtīja pirmsiespiešanas versiju producentiem Lorensam Benderam un Ārtam Linsonam, kas arī to noraidīja. Producenti Džošs Donens un Ross Bells saskatīja potenciālu un izrādīja interesi. Viņi noorganizēja bezalgas lasījumus ar aktieriem, lai noteiktu scenārija garumu, un sākotnējais lasījums ilga sešas stundas. Producenti izgrieza nodaļas, lai saīsinātu filmas garumu, un lietoja saīsināto scenāriju, lai ierakstītu dialogu. Bells nosūtīja ierakstu Lorai Ziskinai, nodaļas Fox 2000 vadītājai, kas noklausījās ierakstu un no Palahņuka par 10 000 ASV dolāru iegādājās tiesības uz "Cīņas klubu".Ziskina sākotnēji vēlējās nolīgt Baku Henriju, lai uzrakstītu scenāriju, jo uzskatīja, ka "Cīņas klubs" ir līdzīgs 1967. gada filmai "Absolvents", kurai Henrijs uzrakstīja scenāriju. Kad jauns scenārists, Džims Ūlss, lobēja Donenu un Bellu šim darbam, producenti izvēlējās viņu Henrija vietā. Bells sazinājās ar četriem režisoriem, kuri varētu strādāt pie filmas. Viņaprāt, labākā izvēle bija Pīters Džeksons, taču viņš bija aizņemts, Jaunzēlandē filmējot filmu "Briesmoņi" (1996). Braiens Singers saņēma grāmatu, taču to neizlasīja. Denijs Boils satikās ar Bellu un izlasīja grāmatu, taču atteicās. Deivids Finčers, kas izlasīja "Cīņas klubu" un centās pats iegādāties tiesības, runāja ar Ziskinu par filmas režisēšanu. Viņš kavējās pieņemt 20th Century Fox piedāvājumu, jo viņam bija negatīva pieredze, strādājot ar filmu "Svešie 3". Lai uzlabotu attiecības ar studiju, viņš tikās ar Ziskinu un studijas vadītāju Bilu Mekeniku. 1997. gada augustā 20th Century Fox paziņoja, ka Finčers režisēs "Cīņas kluba" ekranizāciju.
Producents Ross Bells tikās ar aktieri Raselu Krovu, lai apspriestu viņa kandidatūru Tailera Dērdena lomai. Producents Ārts Linsons, kas filmas veidošanā iesaistījās vēlāk, tikās ar citu kandidātu — Bredu Pitu. Linsons bija pieredzējušāks producents nekā Bells, tāpēc studija izvēlējās Pitu, nevis Krovu. Pēc neveiksmes 1998. gadā ar "Iepazīstieties, Džo Bleks", Pits bija jaunas filmas meklējumos. Studija uzskatīja, ka "Cīņas klubs" būtu komerciāli veiksmīgāks ar lielu zvaigzni. Studija noslēdza līgumu ar Pitu un piedāvāja viņam 17,5 miljonu ASV dolāru honorāru.Stāstītāja lomai studija meklēja "seksīgāku vārdu" kā Metu Deimonu, lai palielinātu filmas komerciālās cerības. Tika apspriesta arī Šona Penna kandidatūra. Tā vietā Finčers izskatīja Edvarda Nortona kandidatūru, balstoties uz aktiera spēli 1996. gada filmā "Nācija pret Leriju Flintu". Citas studijas piedāvāja Nortonam galvenās lomas filmās "Talantīgais misters Riplijs" un "Cilvēks uz Mēness". Aktieri izvēlējās filmai "Zvērinātie", taču filmas iestudēšana tā arī neuzsākās. 20th Century Fox piedāvāja Nortonam 2,5 miljonus ASV dolāru honorāru, lai pievilinātu viņu "Cīņas klubam". Nortons nevarēja uzreiz piekrist piedāvājumam, jo kompānijai Paramount Pictures viņš joprojām bija vienu filmu parādā. Nortons parakstīja līgumu, saskaņā ar kuru viņam bija jāpiedalās vienā no studijas nākamajām filmām par zemāku atalgojumu. Nortons saistības izpildīja, piedaloties 2003. gada filmā "Itālijas variants".1998. gada janvārī 20th Century Fox paziņoja, ka filmai ir izvēlēti Breds Pits un Edvards Nortons. Aktieri gatavojās savām lomām, trenējoties boksā, tekvondo, grappling, un ziepju vārīšanā. Pits patvaļīgi aizgāja pie zobārsta, lai tas ierobotu viņa priekšzobus un viņa tēlam nebūtu ideāli zobi. Tie tika atjaunoti pēc filmēšanas beigām.Finčera pirmā izvēle Marlas Singeres lomai bija Džanīne Garofalo, bet viņa bija pret filmas seksuālo saturu. Filmas veidotāji sākotnēji apsvēra Kortniju Lavu un Vinonu Raideri kā kandidātes. Studija vēlējās Rīzu Viterspūnu, taču Finčers uzskatīja, ka viņa ir par jaunu šai lomai. Viņš izvēlējās Helēnu Bonemu Kārteri, balstoties uz viņas spēli 1997. gada filmā "Dūjas spārni".
Scenārija autors Džims Ūlss strādāja pie sākotnējās scenārija versijas. Tajā nebija aizkadra balss, jo tolaik valdīja uzskats, ka šī tehnika ir "banāla un nodrāzta". Kad Finčers pievienojās filmai, viņš pastāvēja uz aizkadra balss nepieciešamību, uzskatot, ka filmas humora avots esot tieši Stāstītāja balss. Sākotnējo versiju režisors aprakstīja kā "bēdīgu un nožēlojamu". Finčers un Ūlss scenāriju pārveidoja sešu līdz septiņu mēnešu laikā. 1997. gadā bija gatavs trešais scenārija variants, kurā bija izmainīta notikumu secība un izlaisti vairāki svarīgi elementi. Kad tika nolīgts Pits, viņš bija nobažījies par to, ka viņa tēls — Tailers Dērdens — bija pārāk viendimensionāls. Finčers meklēja padomu pie scenārista un režisora Kemerona Krova, kas ieteica tēlu padarīt nenoteiktāku. Finčers nolīga arī scenāristu Endrjū Kevinu Vokeru. Režisors ielūdza Pitu un Nortonu, lai viņi palīdzētu rediģēt scenāriju, un grupa izveidoja piecas revīzijas gada laikā.Čaks Palahņuks slavēja sava romāna precīzo ekranizāciju un to, ka filmas sižets bija noslīpētāks par romāna sižetu. Palahņuks atcerējās, kā scenāristi apsprieda to, vai skatītāji noticētu romāna negaidītajam nobeigumam. Finčers atbalstīja nobeiguma iekļaušanu, apgalvojot: "Ja viņi līdz šim brīdim pieņem visu, viņi pieņems arī nobeigumu. Ja viņi joprojām atradīsies zālē, viņi tam sekos." Palahņuka romānā bija homoerotiskas ainas, kuras režisors iekļāva arī filmā. Tas tika darīts ar nolūku likt skatītājiem justies neērti un uzsvērt pārsteigumu, kas viņus sagaida beigu epizodē. Vannas istabas aina, kad Tailers Dērdens mazgājas blakus Stāstītājam, ir viens no šādiem piemēriem. Citāts "es vēlos uzzināt, vai vēl viena sieviete patiešām ir atbilde, ko mums vajag," bija domāts, lai norādītu uz personīgo atbildību, nevis homoseksualitāti. Vēl viens piemērs ir aina filmas sākumā, kurā Tailers Dērdens novieto ieroča stobru Stāstītāja mutē.Stāstītājs rod atpestīšanu filmas beigās, noraidot Tailera Dērdena dialektiku, tā novirzoties no romānā esošā nobeiguma, kurā Stāstītājs tiek ievietots psihiatriskajā slimnīcā. Nortons atrada paralēles starp atpestīšanu kā šajā filmā, tā "Absolventā", norādot, ka abu filmu galvenie varoņi atrod vidusceļu starp savām divām pusēm. Finčers uzskatīja, ka romāns bija pārāk apmāts ar Taileru Dērdenu, tādēļ viņš izmainīja nobeigumu, lai no viņa novirzītos: "Es gribēju, lai cilvēki mīl Taileru, taču es gribēju arī, lai viņi pieļautu viņa sakāvi."
Studijas vadītāji Mekeniks un Ziskina sākotnēji ieplānoja filmas veidošanā ieguldīt 23 miljonus ASV dolāru, taču, uzsākot aktīvu darbu pie filmas, budžets palielinājās līdz 50 miljoniem. Pusi apmaksāja New Regency, taču filmēšanas laikā prognozētās izmaksas pieauga līdz 67 miljoniem dolāru. New Regency vadītājs un "Cīņas kluba" producēšanas vadītājs Ārnons Milčans lūdza Finčeru samazināt izmaksas par vismaz 5 miljoniem. Režisors atteicās, tādēļ Milčans piedraudēja Mekenikam, ka New Regency atsauks finansējumu. Mekeniks centās atgūt Milčana atbalstu, nosūtot viņam nerediģētu materiālu no "Cīņas kluba" filmēšanas. Redzot trīs nedēļu darbu, Milčans atjaunoja New Regency finansiālo atbalstu. Galējais filmas veidošanas budžets bija 63 miljoni ASV dolāru.Cīņas ainas bija pilnībā iestudētas, un, lai iegūtu reālistiskus efektus, aktieriem prasīja "pilnībā iejusties lomā". Grimētāja Džūlija Pīrsa, kas strādāja kopā ar režisoru 1997. gada filmā "Spēle", precīzai cīnītāju atainošanai pētīja jaukto cīņas mākslu un pay-per-view boksu. Viņa izveidoja statista ausi bez skrimšļa, iedvesmojoties no boksa mača, kurā Maiks Taisons nokoda daļu Evandera Holifīlda auss. Grimētāji pielietoja divas metodes, kā ātri radīt sviedrus: uz vazelīna kārtas uzlēja minerālūdeni un, "slapju sviedru" radīšanai, lietoja tīru ūdeni. Meat Loaf, kas tēlo cīņas kluba biedru ar "kuces pupiem", valkāja 40 kg smagu tauku iejūgu, pateicoties kuram viņam bija lielas krūtis. Lai būtu garāks, ainās ar Nortonu viņš valkāja 20 cm augstas platformenes.Fimēšana ilga 138 dienas, kuru laikā Finčers uzfilmēja vairāk nekā 1500 filmas lentes, trīsreiz vairāk nekā vidēji Holivudas filmā. Filmēšana notika Losandželosā, tās apkārtnē un studijas uzņemšanas laukumos. Scenogrāfs Alekss Makdovels uzbūvēja vairāk nekā 70 uzņemšanas laukumus. Tailera Dērdena mājas āriene tika uzbūvēta Sanpedro rajonā, Losandželosā, bet iekšpuse — studijā. Lai ilustrētu tēlu sairušo pasauli, mājas iekšpuse bija daļēji sagruvusi. Marlas Singeres dzīvokļa izkārtojums tika balstīts uz fotogrāfijām no Rosalind Apartments, Losandželosas centrā. Kopā aptuveni 200 vietās tika uzfilmētas ap 300 ainas, un pielietoti sarežģīti specefekti. Finčers salīdzināja "Cīņas klubu" ar viņa nākamo un ne tik sarežģīto filmu "Baiļu istaba": "Es jutos tā, it kā visu savu laiku pavadītu, skatoties uz kravas mašīnām, kuras tiek izkrautas un piekrautas, ar mērķi nofilmēt trīs dialoga rindiņas. Transportēšanas bija krietni par daudz."
"Cīņas kluba" filmēšanā Finčers lietoja Super 35 formātu, jo tas viņam deva maksimālu manevrētspēju. Par operatoru viņš nolīga Džefu Kronenvetu. Kronenveta tēvs Džordans Kronenvets bija operators Finčera režisētajā 1992. gada filmā "Svešie 3", taču tika nomainīts divas nedēļas pēc filmēšanas sākuma. Finčers no savām iepriekšējām filmām ("Septiņi" un "Spēle") izpētīja dažādus pielietotos vizuālos efektus, un, kopā ar Kronenvetu filmējot "Cīņas klubu", aizguva pāris elementus.Viņi izmantoja bālu stilu, padarot cilvēkus "spīdīgus". Ainas, kurās Stāstītājs parādījās bez Tailera Dērdena, izskatījās mierīgas un reālistiskas. Ainas ar Taileru, pēc Finčera teiktā, bija "hiperreālākas kā nojauktā, tā demontētā nozīmē — vizuāla metafora tam, kurp [Stāstītājs] dodas". Tērpos un grimā filmas veidotāji lietoja nepiesātinātas krāsas. Helēnai Bonemai Kārterei bija lāsmojošs grims, kas norādīja uz viņas romantisko nihilistisko tēlu ar "heroīna briesmoņa apsūbējumu". Finčers un Kronenvets iespaidojās no 1973. gada filmas "Amerikāņu grafiti", kurā nakts skatiem piemita ikdienišķums, tajā pašā laikā nezaudējot krāsainību.Filmas veidotāji filmēšanas laikā izmantoja kā dabīgo, tā mākslīgo gaismu. Filmas ainu apgaismošanai režisors centās pielietot vairākas pieejas, piemēram, filmējot pilsētā viņš ieguva pilsētas apgaismojuma fona efektu. Lai saglabātu realitātes izjūtu, piemēram, apgaismotu protēzes, kas parādīja tēlu ievainojumus, dažkārt tikai izmantots fluorescējošais apgaismojums. No otras puses, Finčers vēroja, lai apgaismojums nebūtu pārāk spēcīgs. Iedvesmojoties no operatora Gordona Vilisa pielietotās tehnikas, tēlu acis viņš neizcēla."Cīņas klubs" lielākoties tika filmēts naktī. Dienas ainas Finčers apzināti filmēja ēnainās vietās. Lai radītu fona spīdumu, filmēšanas komanda bāra pagrabā novietoja lētas darba lampas. Finčers izvairījās no sarežģītiem filmēšanas darbiem pirmajās pagraba cīņu ainās, tā vietā nofiksējot kameru konkrētā vietā. Vēlākajās ainās Finčers pārvietoja kameru no skatītāja skatpunkta uz cīnītāja skatpunktu.Ainas ar Taileru Dērdenu tika inscenētas ar domu noslēpt faktu, ka šis tēls ir Stāstītāja izdomājums. Viņš netika filmēts vienā kadrā ar ļaužu grupu, kā arī trešās personas skatos, kur, manipulācijas nolūkos, Tailers Stāstītājam piedāvā specifiskas idejas. Sākuma ainās filmas veidotāji Taileru iekļāva atsevišķos kadros, lai radītu zemapziņas efektu. Tailers parādās fonā, nefokusēts, kā "mazs velniņš uz pleca". Finčera paskaidrojums: "Mūsu varonis rada Taileru Dērdenu pats savā prātā, tādēļ šajā brīdī viņš pastāv tikai Stāstītāja apziņas perifērijā."Kaut arī "Cīņas kluba" filmēšanā Kronenvets lielākoties izmantoja "Kodak" kinolenti, lai izmainītu tās izskatu, tika pielietotas vairākas citas tehnikas. Piemēram:
Lielai daļai nakts ainu ārpusē tika pielietota "postluminācijas metode" — kontrasts tika izstiepts, ar nolūku skatu padarīt apzināti neglītu.
Lai palielinātu melnās krāsas optisko blīvumu, daļā ainu tika lietots Technicolor ENR bleach bypass.
Ar mērķi radīt spriedzes "kāpinājuma" sajūtu, tika izvēlēts augsta kontrasta fons ar netīru apsūbējumu.
Lai pielietotu dažādos vizuālos efektus, Finčers nolīga Kevinu Todu Haugu. Ar Haugu viņš jau bija sastrādājies, veidojot "Spēli". Meistars sadalīja vizuālo efektu māksliniekus un ekspertus dažādās grupās, katra no tām atbildēja par citu vizuālo efektu tipu: datorgrafiku, animāciju, salikšanu un skenēšanu. Haugs paskaidroja: "Mēs izvēlējāmies labākos cilvēkus katram efektu darba aspektam, tad koordinējām viņu darbu. Šādā veidā mēs izvairījāmies no sarežģītā grupu darba." Finčers vizualizēja teicēja perspektīvu caur "prāta acs" skatpunktu un skatītājiem izveidoja tuvredzīgu struktūru. Sarežģītiem vizuālo efektu skatiem Finčers lietoja priekšvizualizācijas video, kā risinājumu potenciālām kļūdām reālās filmēšanas laikā.
Filmas ievadā ir 90 sekundes gara vizuālo efektu aina, kas parāda Stāstītāja smadzenes mikroskopiskā palielinājumā, kamera attālinās un sāk ceļojumu no viņa baiļu centra, sekojot domas procesam, ko ir izsaucis baiļu impulss. Ainai, kuru daļēji veidoja Finčers, sākotnēji bija piešķirts atsevišķs filmas budžets, taču 1999. gada janvārī studija apvienoja abus projektus. Finčers nolīga Digital Domain un firmas vizuālo efektu uzraugu Kevinu Meku, kas ieguva Amerikas Kinoakadēmijas balvu par labākajiem specefektiem 1998. gada filmā "Kad sapņi piepildās", ainas veidošanai. Izmantojot L-sistēmu, firma atveidoja smadzeņu karti, un medicīniskā ilustratore Ketrīna Džonsa detalizēja šo dizainu. Attālināšanās aina no smadzeņu iekšienes uz galvaskausa ārpusi iekļāva neironus, darbības potenciālus un mata folikulu. Haugs paskaidroja: "Lai gan mēs gribējām, lai ceļojums caur smadzenēm izskatītos kā elektronmikroskopa fotogrāfija, šim skatam vajadzēja būt apvienotam ar nakts niršanas sajūtu: slapjam, baisam un ar mazu attēla dziļumu." Seklais attēla dziļums tika panākts, pateicoties staru izsekošanas procesam.Filmā tika iekļauti arī citi vizuālie efekti, piemēram, filmas sākumā kamera pazib gar pilsētas ielām, lai parādītu "Projekta Haoss" iznīcinošo ekipējumu, kas mētājas apakšzemes stāvvietās. Aina bija trīsdimensionāla kompozīcija, kur tika apvienotas gandrīz 100 Losandželosas fotogrāfijas, kuras uzņēma fotogrāfs Maikls Daglass Midltons. Pie filmas beigu ainas, kad brūk kredītkaršu biroju ēkas, tās radītājs Ričards Beilijs (Image Savant) strādāja vairāk nekā četrpadsmit mēnešus.Filmas vidū Tailers Dērdens skatītājiem parāda norādījuma zīmi (filmā iesauktu par cigaretes izdegumu). Aina simbolizē pagrieziena punktu, kas pareģo topošo pārrāvumu un "diezgan subjektīvās realitātes", kas pastāvēja filmas sākumā, inversiju. Režisors paskaidroja: "Pēkšņi ir tā, it kā kinomehāniķis palaida garām pārslēgšanos uz nākamo lentu, skatītājiem ir jāsāk skatīties uz filmu pavisam citādi."
Finčers bija norūpējies par to, ka grupas, kurām ir pieredze filmu muzikālā pavadījuma veidošanā, nespēs apvienot tēmas, kuras tiek risinātas filmā. Šī iemesla dēļ viņš meklēja grupu, kura nekad iepriekš nav rakstījusi pavadījumu filmai. Viņš centās nolīgt Radiohead, taču galu galā izvēlējās breikbīta producentu duetu Dust Brothers. Duets radīja postmodernu skaņas celiņu, kurā bija iekļauti atkārtoti bungu ritmi, elektroniska čirkstoņa un datorizētas mūzikas piejaukums. Dust Brothers dalībnieks Maikls Simpsons sacīja: "Šajā filmā Finčers vēlējās uzsākt ko jaunu, netradicionāls pavadījums palīdzēja to sasniegt."
Filmēšana noslēdzās 1998. gada decembrī, un Finčers samontēja filmu 1999. gada sākumā, lai sagatavotu "Cīņas klubu" seansam ar 20th Century Fox vadītājiem. Viņi neuzņēma filmu ar sajūsmu un bija norūpējušies par to, ka filmai varētu nebūt skatītāju. Galvenais producents Ārts Linsons, kas atbalstīja filmu, atcerējās: "Par "Cīņas klubu" tik daudz runāja, ka tas kļuva satraucoši, un neviena vadītāju grupa nevarēja ar to tikt galā." Par spīti tam, sākotnēji "Cīņas kluba" rādīšanu kinotēatros bija paredzēts uzsākt 1999. gada jūlijā, vēlāk to pārcēla uz 1999. gada 6. augustu. Studija vēlreiz pārcēla filmas izlaišanas laiku, šoreiz uz rudeni, kā iemeslu minot lielu filmu apjomu vasarā un sasteigtu attēla apstrādes procesu. Cilvēki ārpus studijas par iemeslu uzskatīja Kolumbainas vidusskolas slaktiņu gada sākumā.20th Century Fox reklāmas nodaļas vadītājiem bija grūtības izvēlēties "Cīņas kluba" reklāmu, un vienubrīd viņi vēlējās to reklamēt kā art house filmu. Viņi uzskatīja, ka filma galvenokārt ir tendēta vīriešu auditorijai tās vardarbības dēļ, un uzskatīja, ka pat Breds Pits nespēs pievilināt skatītājas. Pētījumos atklājās, ka filma patika pusaudžiem. Finčers neļāva plakātos un treileros koncentrēties uz Pitu un lūdza studijai nolīgt reklāmas firmu Wieden+Kennedy, lai viņi izdomātu mārketinga stratēģiju. Kā filmas galveno reklāmas tēlu firma piedāvāja rozā ziepju gabalu ar uzdrukātu uzrakstu "Cīņas klubs"; 20th Century Fox vadītāji to uzskatīja par "sliktu joku". Finčers izdeva arī divus treilerus, kas bija noformēti kā viltus sociālās reklāmas, kuras vadītu Pits un Nortons. Studija uzskatīja, ka treileri norāda nepareizu informāciju par filmu. Tā vietā studija finansēja 20 miljonus ASV dolāru vērtu liela mēroga kampaņu, lai nodrošinātu preses banketus, reklāmas, ziņojumu dēļus un televīzijas treilerus. Uzsvars tika likts uz cīņas ainām. Studija reklamēja "Cīņas klubu" kabeļtelevīzijā reslinga pārraižu laikā, pret ko Finčers protestēja, uzskatot, ka tas filmai rada nepareizu kontekstu. Linsons uzskatīja, ka "nepārdomātā un viendimensionālā" reklāma, kuru organizēja Roberts Hārpers, lielā mērā ir vainojama pie "Cīņas kluba" zemajiem ienākumiem ASV.
"Cīņas kluba" pasaules pirmizrāde notika 56. Venēcijas kinofestivālā 1999. gada septembrī. Pirms filmas izrādīšanas ASV studija nolīga National Research Group, lai veiktu izmēģinājuma seansus. Grupa paredzēja 13——15 miljonu ASV dolāru ienākumus izrādīšanas pirmajā nedēļas nogalē. "Cīņas klubs" piedzīvoja pirmizrādi ASV un Kanādā 1999. gada 15. oktobrī un nopelnīja 11 035 485 dolārus 1963 kinoteātros pirmajā nedēļas nogalē. Tā bija pelnošākā filma tajā nedēļas nogalē, pārspējot "Divkāršu neveiksmi" un "Stāstu par mums", vēl kādu filmu, kuru sāka rādīt tajā pašā nedēļā. Skatītāju dzimuma sadalījums, ko nosauca par "pilnīgu randiņu kino pretstatu", bija 61% vīriešu un 39% sievietes. 58% skatītāju bija 20 gadus veci vai jaunāki. Par spīti tam, ka filma bija pelnošākā, tās sākotnējie ienākumi bija zemāki, nekā studija cerēja. Otrās nedēļas nogales laikā "Cīņas kluba" ienākumi pazeminājās par 42,6% un tika nopelnīti 6 335 870 dolāri. Filma, kuras budžets bija 63 miljoni ASV dolāru, nopelnīja 37 miljonus izrādīšanas laikā ASV un Kanādā un 100,9 miljonus kopumā. "Cīņas kluba" neveiksmīgā izrādīšana Ziemeļamerikā sabojāja attiecības starp 20th Century Fox vadītāju Bilu Mekeniku un īpašnieku Rupertu Mērdoku, kas noveda pie Mekenika atkāpšanās 2000. gada jūnijā.Britu filmu klasifikācijas departaments pārbaudīja "Cīņas klubu", pirms to 1999. gada 12. novembrī sāka rādīt kinoteātros, un izņēma divas ainas, kurās bija attēlots "cīņas prieks, izšķaidot (neaizsargāta) vīrieša seju mīkstā masā". Departaments noteica reitingu "18", kas nozīmē, ka filmu drīkst skatīties tikai pilngadīgie. Britu filmu klasifikācijas departaments neveica turpmākas revīzijas, noraidot apgalvojumus par filmā ievietoto "bīstami instruktīvo informāciju", kas varētu "iedrošināt nesabiedrisku rīcību". Tika nolemts, ka "filma kopumā diezgan skaidri kritizē un asi parodē amatieru fašismu, ko tā daļēji ataino. Tās galveno tēmu — vīrieti-mačo (un nesabiedriskā rīcība, kas no tā izriet) — galvenais varonis filmas noslēgumā noraida". Ainas tika iekļautas divu disku DVD izdevumā, ko izlaida Lielbritānijā 2007. gada martā."Cīņas kluba" pirmizrāde Latvijā notika 2000. gada 21. janvārī.
Finčers pārraudzīja DVD versijas kompozīciju un bija viens no pirmajiem režisoriem, kas piedalījās filmas pieskaņošanu mājas video. "Cīņas klubs" tika izdots divās DVD versijās. Viena diska versijā tika iekļauti komentāri, bet divu disku īpašajā versijā tika iekļauti ne tikai komentāri, bet arī aizkulišu ainas, filmā neiekļautās ainas, treileri, viltus sociālās reklāmas, videoklips dziesmai This Is Your Life, interneta reklāmas, fotogalerijas, biogrāfijas, montāžas skalas un reklāmas materiālus. Režisors strādāja pie DVD, lai varētu parādīt savu filmas vīziju. Džūlija Markele, 20th Century Fox vecākā viceprezidente radošās attīstības jautājumos, sacīja, ka DVD iepakojums tiešām papildināja režisora vīziju: "Filma ir domāta, lai uzvirmotu jautājumi. Paplašinātais iepakojums mēģina atspoguļot pieredzi, kas pašam ir jāgūst. Jo vairāk uz to skatās, jo vairāk no tā var iegūt." Studija strādāja pie iepakojuma izstrādes veselus divus mēnešus. Divu disku īpašās DVD versijas iepakojums tika izveidots, lai tas izskatītos pēc brūna kartona iepakojuma. Teksts "Cīņas klubs" bija uzrakstīts pa diagonāli un šķita, ka iepakojums ir aptīts ar auklu. Markele teica: "Mēs vēlējāmies, lai iepakojums no ārienes būtu vienkāršs, lai pastāvētu atšķirības starp brūna papīra iesaiņojuma vienkāršību un iekšpuses haosu." Debora Mičela, 20th Century Fox reklāmas viceprezidente, aprakstīja dizainu: "No pārdošanas skatpunkta tam [DVD apvākam] ir apbrīnojams izskats.""Cīņas klubs" ieguva 2000. gada Online Film Critics Society balvas par labāko DVD, labākajiem DVD komentāriem, kā arī labākajām DVD īpašajām funkcijām. Entertainment Weekly ierindoja divu disku versiju pirmajā vietā 2001. gada topā "50 nozīmīgākie DVD", dodot visaugstākos vērtējumus DVD saturam, kā arī tehniskajai audio un video kvalitātei. 2004. gadā pēc fanu pieprasījuma tika atjaunota divu disku versijas izlaišana. Tas bija viens no pārdotākajiem DVD studijas vēsturē tāpat tika nopelnīti 55 miljoni dolāru video un DVD īrē. Ar zemiem ienākumiem ASV un Kanādā, labākiem citās teritorijās un ļoti veiksmīgo DVD versiju "Cīņas klubs" studijai ienesa 10 miljonu dolāru peļņu."Cīņas klubs" tika izdots Blu-ray formātā ASV 2009. gada 17. novembrī. Fox Creative izvēlējās Neuron Syndicate, lai noformētu disku iepakojumu. Firma nolīga piecus grafiti māksliniekus, lai viņi radītu 30 mākslas darbus. Tajos tika ietverta ASV Rietumu un Austrumu krasta pilsētu estētika, kā arī Eiropas ielu māksla. Blu-ray versija sākas ar romantiskās komēdijas "Nekad nav skūpstījies" (galvenajā lomā Drū Berimora) izvēlni, pirms pāriet uz īsto "Cīņas kluba" izvēlni. Deivids Finčers ieguva atļauju no Berimoras izmantot viltus izvēlni.
Kad "Cīņas klubs" piedzīvoja pirmizrādi Venēcijas kinofestivālā, kritiķi uzsāka asas debates par filmu. Kāds laikraksts ziņoja: "Daudzi to vienlīdz mīlēja un ienīda." Daži kritiķi izteica bažas par to, ka pēc filmas noskatīšanās var uzdarboties atdarinātāji, tāpat kā pirms 30 gadiem ar filmu "Mehāniskais apelsīns", kura piedzīvoja pirmizrādi Lielbritānijā. Laikā, kad filmu sāka izrādīt kinoteātros, laikraksts The Times ziņoja: "Tika aizskarts vīriešu psihes nervs, par kuru debatēja laikrakstos visā pasaulē." Kaut arī filmas veidotāji nosauca "Cīņas klubu" par "precīzu 1990. gada vīriešu tēlojumu", daži kritiķi to nosauca par "bezatbildīgu un šausmīgu". Cits laikraksts ziņoja: ""Cīņas klubs" kļūst par strīdīgāko Holivudas galvenā virziena meditāciju par vardarbību kopš Stenlija Kubrika "Mehāniskā apelsīna"."Dženeta Meslina, recenzējot filmu laikrakstam The New York Times, slavēja Finčera režiju un montāžu. Viņa rakstīja, ka "Cīņas klubs" saturēja "mūslaiku vīrišķības" ziņu un, ja filmu neskatās vērīgi, to var pārprast kā atbalstu vardarbībai un nihilismam. Rodžers Īberts, recenzējot filmu laikrakstam Chicago Sun-Times, nosauca "Cīņas klubu" par "primitīvu un asu", kā arī "atrakciju, kas maskējas par filozofiju", ko lielākā auditorijas daļa nenovērtēs. Īberts vēlāk atzina, ka filmu "mīl lielākā daļa, bet ne es". Džejs Kars no The Boston Globe uzskatīja, ka filma sākās ar "uzmundrinoši nervozu un iztēles bagātu sanoņu", taču ar laiku kļuva "eksplozīvi muļķīga". Deivids Ansens no Newsweek aprakstīja "Cīņas klubu" kā "nedzirdētu lieliskas tehnikas, puiciskas filozofijas, asas satīras un sajūtu pārbagātu miksli" un uzskatīja, ka nobeigums bija pārāk pretenciozs. Ričards Šikels no Time aprakstīja režisora mizanscēnu kā tumšu un drēgnu: "Tas uzspiež kontrastu starp viņa tēlu virszemes un apakšzemes dzīvju sterilitātēm. Ūdens, pat, ja tas ir piesārņots, ir dzīves avots. Asinis, pat, ja tās ir bezrūpīgi izlietas, ir pilnībā izdzīvotas dzīves simbols. Citiem vārdiem sakot, labāk ir būt slapjam, nevis sausam." Šikels slavēja Breda Pita un Edvarda Nortona tēlojumu, taču kritizēja filmas "tradicionāli āķīgo" atraisīšanos un nespēju padarīt Helēnas Bonemas Kārteres tēlu interesantu.Gerijs Krauduss no žurnāla Cineaste vēlāk apskatīja kritiķu reakciju: "Daudzi kritiķi slavēja "Cīņas klubu", nosaucot to par vienu no interesantākajām, oriģinālākajām un domas raisošākajām filmām gadā." Par negatīvajām atsauksmēm viņš rakstīja: "Kaut arī "Cīņas klubam" bija daudzi aizstāvji kritiķu vidū, filmas pretinieki bija daudz skaļāki. Negatīvs koris kļuva histērisks par to, ka viņiem šķita pārmērīgi spilgtas dūru cīņu ainas [..], viņiem šķita, ka šādas ainas pastāvēja tikai kā bezjēdzīga brutalitātes reklāma, morāli bezatbildīgs tēlojums, kas, pēc viņu domām, varētu mudināt viegli ietekmējamus jaunus puišus radīt pašiem savus cīņas klubus, lai piekautu viens otru līdz bezsamaņai."
"Cīņas klubs" bija nominēts 2000. gada Amerikas Kinoakadēmijas balvai par labāko skaņas montāžu, taču zaudēja "Matriksam". Helēna Bonema Kārtere ieguva 2000. gada Empire balvu kā labākā britu aktrise. Online Film Critics Society nominēja "Cīņas klubu" kategorijās "labākā filma", "labākais režisors", "labākais aktieris" (Edvards Nortons), "labākā montāža" un "labākais adaptētais scenārijs" (Džims Ūlss). Kaut arī filma neieguva nevienu no balvām, organizācija nosauca "Cīņas klubu" par vienu no desmit labākajām 1999. gada filmām. Skaņas celiņš tika nominēts BRIT balvai, bet zaudēja filmai "Notinghila".
"Cīņas klubs" bija viena no strīdīgākajām un apspriestākajām 1990. gadu filmām. Tāpat kā citas 1999. gada filmas — "Magnolija", "Būt par Džonu Malkoviču" un "Trīs karaļi" —, "Cīņas klubs" tika atzīts par novatoru kinofilmu formātā un stilā, jo tās filmēšanas tehnikā tika izmantotas jaunas tehnoloģijas. Pēc "Cīņas kluba" debijas kinoteātros tas kļuva populārāks caur paziņu ieteikumiem. DVD versiju pozitīvās atsauksmes to padarīja par kulta filmu. Deivids Ansens no Newsweek izteica pieņēmumu, ka filmai būs "ilglaicīga" slava Filmas panākumi pastiprināja romāna autora Čaka Palahņuka atpazīstamību visā pasaulē.Pēc "Cīņas kluba" izdošanas tika ziņots par vairāku cīņas klubu uzsākšanu ASV. "Džentlmeņu cīņas klubs" tika uzsākts Menloparkas pilsētā Kalifornijas štatā 2000. gadā, un lielākā daļa tā biedru bija no augsto tehnoloģiju industrijas. Mazgadīgie un pusaudži Teksasā, Ņūdžersijā, Vašingtonas štatā un Aļaskā izveidoja cīņas klubus un tiešsaistē publicēja savu cīņu video. Varas iestādes apspieda klubu attīstību. 2006. gadā kāds negribīgs dalībnieks no vietējās vidusskolas Ārlingtonas pilsētā Teksasā tika ievainots cīņas klubā. Pēc cīņas DVD ieraksta pārdošanas tika arestēti seši pusaudži. Nesankcionēts cīņas klubs tika uzsākts Prinstonas universitātē, kur cīņas notika skolas teritorijā. Ir izteiktas aizdomas, ka filma ir iespaidojusi Lūku Helderu, koledžas studentu, kas pastkastītēs ievietoja paštaisītas bumbas. Viņa mērķis bija izveidot priecīgas sejiņas rakstu uz ASV kartes, tāpat kā "Cīņas kluba" ainā, kur daudzstāvu ēkas dzīvokļi tiek izpostīti tā, lai tās fasāde "rotātos" ar priecīgu sejiņu. 2009. gada 16. jūlijā 17 gadus vecs pusaudzis, kas izveidoja pats savu cīņas klubu Manhatanā, tika arestēts par paštaisītas bumbas detonēšanu pie Starbucks kafejnīcas 2009. gada maijā. Ņujorkas policijas departaments uzskatīja, ka aizdomās turamais mēģināja izveidot ko līdzīgu "Projektam Haoss".2003. gadā "Cīņas klubs" tika iekļauts žurnāla Men's Journal topā "50 visu laiku labākās veču filmas". 2004. un 2006. gadā žurnāla Empire lasītāji "Cīņas klubu" ierindoja, attiecīgi, kā devīto un astoto visu laiku labāko filmu. Total Film nosauca "Cīņas klubu" par "mūsu dzīves labāko filmu" 2007. gadā, žurnāla desmitajā gadadienā. 2007. gadā žurnāls Premiere izvēlējās Tailera Dērdena citātu "pirmais cīņas kluba noteikums ir nerunāt par cīņas klubu" kā 27. visu laiku labāko filmas citātu. 2008. gadā žurnāla Empire lasītāji ierindoja Taileru Dērdenu pirmajā vietā 100 labāko filmu tēlu topā.2010. gadā tika publicēti divi viral video, kuros tika iekļauts "Cīņas klubs". "Ferisa klubs" bija filmu "Cīņas klubs" un "Aizliegtā brīvdiena" apvienojums. Tajā Feriss Būlers tika atainots kā Tailers Dērdens, bet Kamerons — kā teicējs, "apgalvojot, ka aiz Džona Hjūza klasiskās filmas redz patieso psiholoģisko patiesību". Otrs video, "Džeinas Ostinas cīņas klubs", arī kļuva populārs. Tajā tika apvienoti "Cīņas kluba" cīnīšanās noteikumi un 19. gadsimta rakstnieces Džeinas Ostinas radītie tēli.
