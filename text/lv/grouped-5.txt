
Madonna Luīze Čikone (Madonna Louise Ciccone, dzimusi 1958. gada 16. augustā), plašākai publikai zināma kā Madonna, ir amerikāņu dziedātāja, dziesmu tekstu autore, dziesmu un mākslas filmu producente, aktrise, kinorežisore, modes pasaules ikona. Pazīstama ar saviem ambiciozajiem un pārdrošajiem mūzikas videoklipiem, kuros bieži tiek skartas seksuālas un reliģiozas tēmas, kā arī protests pret politisko situāciju pasaulē. Madonna aktīvi iestājas pret nabadzību, globālo sasilšanu un atbalsta cilvēku reliģiozo, humanitāro un etnisko vienlīdzību.
Mūziķe ir dzimusi Mičiganas štata pilsētā Beisitijā, uzaugusi Ročesterhilā, bet uz dzīvi Ņujorkā pārvācās 1977. gadā, lai uzsāktu dejotājas karjeru. Pēc neilgas koncertēšanas kopā ar popmūzikas grupām "Breakfast Club" un "Emmy", 1983. gadā Madonna ierakstu kompānijas Sire Records paspārnē izdeva savu pirmo solo albumu Madonna. Pasaules slavu dziedātāja ieguva pēc vairāku komerciāli veiksmīgu albumu, tādu kā Like A Virgin (1984) un True Blue (1986), izdošanas, kas Madonnu padarīja par tā brīža popmūzikas un modes ikonu. Popularitāti veicināja arī mūziķes piedalīšanās filmā "Izmisīgi meklējot Sūzenu" (1985). Pateicoties 1989. gada singla "Like A Prayer" skandalozajam videoklipam, kurš saturēja daudzus katoļu ticības simbolus — tādus kā stigmas uz rokām un degošus krustus, Madonna vēl pamatīgāk nostiprināja savu skandalozo slavu, kas savukārt noveda pie domstarpībām ar Vatikānu. 1992. gadā Madonna nodibināja izklaides kompāniju Maverick, kas sastāvēja no ierakstu kompānijas (Maverick Records), filmu studijas (Maverick Films), kā arī mūzikas izdevniecības, televīzijas, tirdzniecības un grāmatu izdevniecības nodaļām. Tajā pašā gadā nāca klajā Madonnas pirmā publikācija "Sekss" — grāmata, kurā mūziķe aprakstīja savus brīvos seksuālos uzskatus un tajā bija ieraugāmi seksuāli provokatīvi mūziķes foto, kuru autors bija fotogrāfs Stīvens Meisels. Lai arī šī publikācija izraisīja pretrunīgu plašsaziņas mediju reakciju, ASV grāmata tika pārdota 500 000 eksemplāros.1996. gadā Madonna, vienlaikus kā aktrise un dziedātāja, piedalījās savā visveiksmīgākajā, bet tajā pašā laikā arī viskritizētākajā mākslas filmā "Evita", kurā attēloja slaveno Argentīnas prezidenta Huana Perona sievu Evu Peronu. Filmas oriģinālmūzikas albumā tika iekļauti trīs Madonnas izpildītie singli, no kuriem You Must Love Me ieguva Amerikas Kinoakadēmijas balvu un Zelta Globusa balvu kā labākā filmas oriģināldziesma (mūzikas autors Endrū Loids Vebers, teksta autors Tims Raiss). Par Evitas lomu šajā filmā Madonna ieguva Zelta Globusa balvu kā labākā aktrise. Madonnas 1998. gada albums Ray Of Light kļuva par mūziķes vienu no veiksmīgākajiem un izpelnījās kritiķu viennozīmīgu pozitīvu vērtējumu.
2005. gada albums Confessions On A Dance Floor ieguva Grammy balvu kā gada labākais elektroniskās deju mūzikas albums. Pirmais singls "Hung Up" kļuva par mūziķes visu laiku visveiksmīgāko singlu un sasniedza 1. vietu 45 pasaules valstīs, uzstādot Ginesa rekordu kā dziesma, kas guvusi visvairāk pirmo vietu pasaules topos. 2007. gada oktobrī mūziķe paziņoja par savu aiziešanu no ierakstu kompānijas Warner Bros. Records un jauna 120 miljonus ASV dolāru 10 gadu kontrakta parakstīšanu ar kompāniju Live Nation.
Madonna iekļauta Ginesa rekordu grāmatā kā visu laiku visveiksmīgākā solo dziedātāja. Ar aptuveni 175 miljoniem pārdotu albumu un 75 miljoniem pārdotu singlu Madonna ir visu laiku visienesīgākā sieviešu kārtas mūziķe. Žurnāls "Forbes Magazine" ir aprēķinājis, ka Madonnai piederošais kapitāls ir aptuveni 490 miljoni ASV dolāru, turklāt Madonnas koncerttūrei Sticky & Sweet Tour pieder visienesīgākās koncerttūres rekords. Mūzikas pasaulē Madonna oficiāli tiek dēvēta par "Popmūzikas karalieni", kuras ieguldījums mūzikas attīstībā stāv līdzās 2009. gadā mirušā "Popmūzikas karaļa" Maikla Džeksona daiļradei.
Madonna dzimusi 1958. gada 16. augustā, ASV Mičiganas štata pilsētā Beisitijā. Viņa bija trešais bērns astoņu bērnu ģimenē. Pārējie bērni ģimenē bija: Martins (Martin), Entonijs (Anthony), Kristofers (Christopher), Pola Meja (Paula Mae), Melānija (Melanie), Mario un Dženifera (Jennifer). Tēvs ir itāļu izcelsmes amerikānis, Chrysler firmas inženieris Silvio Čikone (Silvio "Tony" P. Ciccone), kura vecāki cēlušies no Pačentro pilsētiņas Itālijā, māte Madonna Luīze Fortina cēlusies no Kanādas Kvebekas provinces.
Madonna uzauga katoliciskā ģimenē Detroitas priekšpilsētās Pontiakā un Avontaunšipā (tagad Ročesterhila). 1963. gada 1. decembrī, 30 gadu vecumā no krūts vēža mira Madonnas māte, bet tēvs vēlāk apprecējās ar bijušo mājkalpotāju Džoanu Gustafsoni (Joan Gustafson).
Madonna mācījās Ročestera Adama vidusskolā (Rochester Adams High School) un bija ļoti laba skolniece un šīs skolas karsējmeitene. Madonna pārliecināja savu tēvu, lai viņš atļautu apmeklēt baleta nodarbības. Vēlāk baleta skolotājs Kristofers Flinns (Christopher Flynn) rosināja Madonnu turpināt attīstīt dejotājas karjeru, tādēļ 1977. gada beigās, pametot Mičiganas Universitāti kā otrā kursa studente, Madonna devās uz Ņujorku, lai uzsāktu dejotājas karjeru. Par šo dzīves posmu Madonna kādā intervijā izteicās:
Kad es ierados Ņujorkā, tā bija pirmā reize, kad lidoju ar lidmašīnu, pirmā reize, kad braucu ar taksi, pirmā reize visam. Ierados ar 35 dolāriem kabatā. Tā bija mana drosmīgākā rīcība, kāda jebkad bijusi. — Madonna
Viņai bija maz naudas, tādēļ bija spiesta dzīvot netīrībā, strādāt zemi atalgotus darbus. Kādu laiku Madonna strādāja par kailfoto modeli. Viņa mācījās pie Martas Grahamas (Martha Graham) un Pērla Langa (Pearl Lang), vēlāk piedalījās mazās deju grupiņās, tostarp Alvin Ailey un Walter Nicks dancers.
Kamēr Madonna kā dejotāja piedalījās franču disko mākslinieka Patrika Ernandesa (Patrick Hernandez) 1979. gada pasaules tūrē, mūziķis Dans Gilrojs (Dan Gilroy) iesaistīja dejotāju mūzikas biznesā. Kopā ar Gilroju Madonna vēlāk nodibināja savu pirmo rokgrupu "The Breakfast Club". Tajā Madonna dziedāja, spēlēja bungas un ģitāru. 1980. gadā kopā ar bijušo draugu Stefenu Breju (Stephen Bray) Madonna nodibināja grupu "Emmy". Madonna kopā ar Breju rakstīja un producēja deju mūzikas dziesmas, izpelnoties vietējo Ņujorkas deju klubu un dīdžeju ievērību. Dīdžejs un ierakstu producents Marks Kaminss (Mark Kamins) bija pārsteigts, izdzirdot pirmos mūziķes demo ierakstus, tādēļ pievērsa ierakstu kompānijas Sire Records dibinātāja Seimora Steina (Seymour Stein) uzmanību ar mērķi panākt kontrakta noslēgšanu.
1982. gadā Madonna parakstīja līgumu ar Warner Bros. Records paspārnē esošu ierakstu kompāniju Sire Records par singlu izdošanu. Mūziķes pirmais izdotais singls 1982. gada 24. aprīlī bija "Everybody". Debijas albuma "Madonna" producents bija Redžijs Lukass.
Madonnas izskats, ģērbšanās maniere, uzvedība uz skatuves un mūzikas video ātri vien kļuva populāri jaunu meiteņu un sieviešu vidū. Mežģīņu augšdaļa, krekls ārā no kapri biksēm, tīkliņzeķes, daudz rotaslietu, kristiešu krusti un balināti mati kļuva par astoņdesmito gadu modes kliedzienu. Otrais Madonnas studijas albums Like A Virgin kļuva par mūziķes pirmo albumu, kurš ierindojās Billboard albumu topa 1. vietā. Albuma panākumu atslēga bija tā pirmais singls ar tādu pašu nosaukumu, kurš Billboard Hot 100 topā 1. vietu nosargāja sešas nedēļas. Visā pasaulē albums tika pārdots 12 miljonos kopiju, no kurām 8 miljoni tika pārdoti ASV. Madonna uzstājās pirmajā MTV Video balvu pasniegšanas ceremonijā. Uzstājoties viņai ap gurniem bija aplikta tajos gados par Madonnas firmas zīmi uzskatītā "Boy Toy" josta. Albums Like A Virgin tiek uzskatīts par vienu no 200 visu laiku labākajiem albumiem mūzikas ierakstu industrijas vēsturē.1985. gadā Madonna uzsāka kino karjeras gaitas, ar nelielu lomu parādoties filmā "Vision Quest" kā kluba dziedātāja. Filmas oriģinālmūzikas albumā tika iekļauts viņas ASV otrais pirmo vietu sasniegušais singls "Crazy For You". Vēlāk tajā pašā gadā mūziķe piedalījās filmā "Desperately Seeking Susan", kurā tika prezentēta dziesma "Into The Groove", kas kļuva par pirmo Madonnas singlu Lielbritānijā, kurš sasniedza pirmo vietu. 1985. gadā Madonna kopā ar Beastie Boys devās savā pirmajā ASV koncerttūrē ar nosaukumu "The Virgin Tour". Tā paša gada jūlijā žurnāli "Penthouse" un "Playboy" publicēja vairākus melnbaltus Madonnas kailfoto, kuri tika uzņemti 1970. gadu beigās. Madonna visiem legāliem līdzekļiem centās to nepieļaut, bet, kad tas neizdevās, mūziķe kļuva aizvainota un izaicinoša. "Live Aid" labdarības koncerta laikā, strīda karstumā, Madonna izteica kritisku piezīmi žurnālistiem, ka viņa nevilks nost žaketi, jo pēc desmit gadiem, iespējams, tas tiks pavērsts pret viņu.
1986. gadā Madonna izdeva savu trešo studijas albumu True Blue, par kuru mūzikas žurnāls "Rolling Stone" rakstīja, ka "albums skan, it kā nāktu no sirds". Albumā bija iekļauta arī balāde "Live To Tell". Dziesma bija viena no filmas "At Close Range" tituldziesmām, kurā piedalījās Madonnas tā laika vīrs Šons Penns. No albuma True Blue Billboard Hot 100 Top 5 sasniedza četri singli: "Live To Tell", "Papa Don't Preach", "Open Your Heart" un "True Blue". Tajā pašā gadā Madonna piedalījās filmas "Shanghai Surprise" uzņemšanā un debitēja teātrī, režisora Deivida Reiba lugā "Goose and Tom-Tom". Gan filmā, gan teātrī piedalījās arī mūziķes vīrs.1987. gadā mūziķe piedalījās filmā "Who's That Girl", kā arī ierakstīja četras dziesmas tāda paša nosaukuma filmas oriģinālmūzikas albumā, kurā tika iekļauta arī otro vietu ASV ieguvusī filmas tituldziesma "Causing A Commotion". Tajā pašā gadā Madonna devās "Who's That Girl Tour" koncerttūrē, kura iezīmēja viņas pirmo konfliktu ar Vatikānu, kura iemesls bija pāvesta Jānis Pāvils II aicinājums itāļu faniem neiet uz mūziķes koncertiem. Vēlāk 1987. gadā Madonna izdeva labāko dziesmu remiksa albumu You Can Dance. 1988. gadā Itālijas pilsētā Pačentro ar vietējās pašvaldības atbalstu tika sākta 4 metrus augstas Madonnas korsetes statujas būvniecība. Statuja simbolizēja faktu, ka Madonnas senči nāk no Pačentro pilsētas.1989. gada sākumā Madonna parakstīja sadarbības līgumu ar atspirdzinošo dzērienu ražotāju Pepsi un viņas jaunais singls "Like A Prayer" debitēja šīs firmas produkcijas reklāmā. Šim singlam tika uzfilmēts arī videoklips, kas saturēja daudzus katoļu ticības simbolus — tādus kā stigmas uz rokām un degošus krustus. Vatikāns šo videoklipu nosodīja. Tā kā reklāma un mūzikas video bija diezgan līdzīgi, Pepsi nespēja pārliecināt publiku, ka reklāma nebija domāta nepiedienīga, tādēļ Pepsi to pārstrādāja un lauza līgumu ar mūziķi.Madonnas ceturtais albums Like A Prayer tika izdots 1989. gadā un tā producenti bija Patriks Leonadrs un Stefans Brejs. Mūzikas žurnāls Rolling Stone par šo albumu rakstīja, ka tas ir "... tik tuvu mākslai, cik vien popmūzika to spēj". Albums ieņēma pirmo vietu ASV Billboard albumu topā un visā pasaulē kopumā tika pārdoti septiņi miljoni šī albuma kopiju, no kuriem 4 miljoni tikai ASV. No albuma tika izdoti trīs Top 5: "Like A Prayer" (mūziķes septītais pirmo vietu ASV sasniegušais singls), "Express Yourself" un "Cherish".
1992. gadā Madonna dibināja izklaides kompāniju Maverick, kas sastāvēja no ierakstu kompānijas Maverick Records, filmu studijas Maverick Films, kā arī mūzikas izdevniecības, televīzijas, tirdzniecības un grāmatu izdevniecības nodaļām. Tas bija kopuzņēmums ar kompāniju Time Warner, kas piedalījās ar 60 miljonu ASV dolāru ierakstu un biznesa darījumā. Darījuma honorārs bija 20%, kas bija tāds pats kā Maiklam Džeksonam.Pirmā Madonnas uzdrīkstēšanās paust viedokli, kas daudziem varētu nepatikt vai likties pārlieku izaicinošs un vulgārs, bija viņas pirmā publikācija "Sekss" — grāmata, kurā mūziķe aprakstīja savus brīvos seksuālos uzskatus un tajā varēja atrast seksuāli provokatīvus mūziķes attēlus, kuru autors bija fotogrāfs Stīvens Meisels. Šī publikācija izraisīja plašsaziņas mediju pretrunīgu reakciju, tomēr ASV grāmata tika pārdota 500 000 eksemplāros. Tajā pašā laikā mūziķe izdeva savu piekto studijas albumu Erotica, kurš sasniedza otro vietu ASV, kļūstot par vienu no viņas vismazāk veiksmīgajiem ierakstiem. Albuma tituldziesma (ar tādu pašu nosaukumu) 1992. gada septembrī sasniedza ASV Billboard Hot 100 3. vietu. No albuma tika izdoti vēl pieci singli "Deeper And Deeper", "Bad Girl", "Fever", "Rain" un "Bye Bye Baby".1993. gadā Madonna filmējās divās filmas. Pirmā bija erotiska rakstura detektīvromāns "Ķermenis kā pierādījums" (angļu: Body of Evidence). Filmā bija ietvertas sadomazohistiskas ainas un kritiķu atsauksmes bija sliktas. Otrā filma, kurā piedalījās mūziķe, bija pirmā Maverick Films izdotā filma, "Dangerous Game". Filma uzreiz tika izdota videonomās Ziemeļamerikā un saņēma tikai dažas labas kritiķu atsauksmes, kurās tika atzinīgi novērtēts Madonnas aktieriskais sniegums. Mūziķe izteica publisku neapmierinātību par filmas gala versiju, apgalvojot, ka režisors no tās izgriezis daudzas svarīgas viņas ainas un pilnībā izmainījis nobeigumu. 1993. gadā Madonna devās "The Girlie Show World Tour" koncerttūrē. Tajā Madonna uzstājās izaicinošā kostīmā un viņu aplenca puskaili dejotāji. Skandāli turpinājās Puertoriko, kad koncerta laikā uz skatuves mūziķe berzēja tās karogu starp kājām, bet Izraēlā ebreji protestēja pret viņas koncerta rīkošanu.1994. gada pavasarī Madonna izdeva singlu "I'll Remember". Tajā pašā gadā viņa piedalījās Deivida Letermana vakara šovā televīzijā, kurā atļāvās lietot necenzētus izteicienus un palūdza šova vadītājam pasmaržot viņas apakšveļu. Vēlāk tajā gadā Madonna sāka satikties ar slaveno reperi Tupaku Šakuru, no kura Madonna vēlējās bērnu. Viņi turpināja satikties līdz pat 1995. gadam, kad Tupaks Šakurs tika ieslodzīts.1994. gada oktobrī Madonna izdeva savu sesto studijas albumu Bedtime Stories, kurš bija pavisam citāds, nekā iepriekšējais albums Erotica. No šī albuma oficiāli tika izdoti četri singli: "Secret", "Take A Bow", "Bedtime Story" un "Human Nature".
1995. gada 7. novembrī tika izdots viņas labāko balāžu apkopojums albumā Something To Remember, kurā bija iekļauta arī kaverversija Marvina Greja dziesmai "I Want You" un vairāku valstu top desmitniekā iekļuvušais singls "You'll See". 1996. gadā tika izdota mūziķes vienlaikus visveiksmīgākā, bet tajā pašā laikā viskritizētākā filma "Evita", kurā Madonna attēloja slaveno Argentīnas prezidenta Huana Perona sievu Evu Peronu. Filmas oriģinālmūzikas albumā tika iekļauti trīs mūziķes singli, no kuriem "You Must Love Me" ieguva Amerikas Kinoakadēmijas balvu un Zelta Globusa balvu kā labākā fimas oriģināldziesma. Madonna ieguva arī Zelta Globusa balvu kā labākā aktrise.
Madonnas 1998. gada studijas albums Ray Of Light ASV Billboard 200 albumu topā debitēja uzreiz 2. vietā. Publicisti Allmusic nodēvēja šo albumu par "vispārdrošāko Madonnas ierakstu". Albumā bija atrodami divi ASV topa piecinieku sasniegušie singli "Frozen" un "Ray Of Light". Ray Of Light ieguva trīs Grammy balvas. Videoklips singlam "Ray Of Light" ieguva Grammy balvu kā labākais īsā formāta mūzikas video, kā arī MTV Video mūzikas balvu kā gada labākais videoklips. Šo pašu video kompānija Microsoft izmantoja, lai reklamētu savu jauno produktu Windows XP. Pret dziesmu "Frozen" tika izvirzīta pretenzija, ka tā esot plaģiāts kādas Beļģijas dziesmu autores 1993. gada dziesmai "Ma Vie Fout L'camp" un tā rezultātā albuma tirdzniecība Beļģijā tika aizliegta. Albums Ray Of Light ir ieguvis 363. vietu žurnāla Rolling Stone visu laiku labāko albumu Top 500. Madonnas albuma Ray Of Light milzīgajiem panākumiem sekoja singls "Beautiful Stranger", kurš tika ierakstīts 1999. gadā speciāli filmai "Ostins Pauers: Spiegs kurš iz****a mani". Singls tika iekļauts šīs filmas oriģinālmūzikas albumā ar tādu pašu nosaukumu. Singls sasniedza 19. vietu ASV Billboard Hot 100 topā, pamatojoties tikai uz tā atskaņošanu radio vien.2000. gadā Madonna piedalījās filmas "The Next Best Thing" uzņemšanā. No filmas oriģinālmūzikas albuma mūziķe izdeva divus singlus: "Time Stood Still" un lielu popularitāti guvušo singlu "American Pie", kas ir Dona Maklīna 1970. gadu dziesmas kaverversija. Madonnas astotais studijas albums Music tika izdots 2000. gadā un jau pirmajā nedēļā debitēja ASV albumu topa Billboard 200 pirmajā vietā. No albuma tika izdoti trīs singli: "Music", "Don't Tell Me" un "What It Feels Like For A Girl". Trešā singla mūzikas videoklipā Madonna tēloja slepkavu, kas ar auto notriec cilvēkus un beigās izdara pašnāvību, lielā ātrumā ietriecot mašīnu stabā. Video demonstrēšana tika aizliegta daudzos mūzikas kanālos, tostarp MTV un VH1.2001. gadā mūziķe devās savā pirmajā pasaules koncerttūrē kopš 1993. gada pa Eiropu un Ziemeļameriku. Koncerttūres nosaukums bija "Drowned World Tour". Koncerttūre kļuva par tā gada vienu no visienesīgākajām, nopelnot 75 miljonus ASV dolāru 47 pilnībā izpārdotos koncertos. Pastarpināti koncerttūrei tika izdots arī otrais labāko dziesmu apkopojums GHV2.
2002. gadu Madonna sāka ar piedalīšanos sava vīra Gaja Ričija režisētajā filmā "Swept Away", kas izpelnījās pamatīgu kritiku no kino kritiķu puses un kļuva par izgāšanos Apvienotajā Karalistē, pat nenonākot līdz kino ekrāniem un tika izdota uzreiz video nomās. Vēlāk tajā pašā gadā iznāca Madonnas tituldziesma 20. Džeimsa Bonda filmai "Die Another Day", kurā viņa pati arī piedalījās kā aktrise epizodiskā lomā. Singls guva diezgan lielu popularitāti, sasniedzot Billboard Hot 100 astoto vietu un iegūstot nomināciju gan kā labākā oriģināldziesma Zelta Globusa balvā, gan kā gada sliktākā dziesma Austrālijas "Golden Raspberry" filmu kritiķu balvā.
Savu astoto studijas albumu American Life mūziķe izdeva 2003. gada 22. aprīlī. Šis ieraksts guva ļoti dažāda veida mūzikas kritiķu atsauksmes. Albuma tituldziesma (ar tādu pašu nosaukumu) Billboard Hot 100 singlu topā sasniedza tikai 37. vietu, bet otrais singls "Hollywood" vispār neiekļuva ASV pirktāko dziesmu saraksta pirmajā simtniekā, palikdams trešais aiz svītras. Eiropā gan albuma, gan singlu pārdošanas rādītāji bija labāki, tomēr, pārdodot tikai 4 miljonus albuma kopiju, American Life kļuva par visu laiku vismazāk pārdoto studijas albumu mūziķes karjerā. Vēlāk, tajā pašā gadā, Madonna ar savu singlu "Hollywood" kopā ar Britniju Spīrsu, Kristīnu Agileru un Missy Elliott uzstājās 2003. gada ASV MTV mūzikas video balvu pasniegšanas ceremonijā. Uzstāšanās laikā uz skatuves Madonna noskūpstīja gan Britniju, gan Kristīnu. Šis izgājiens kārtējo reizi piesaistīja preses uzmanību. 2003. gada rudenī Madonna kā viesmāksliniece piedalījās Britnijas Spīrsas singlā "Me Against The Music". Neilgi pirms 2003. gada Ziemassvētku brīvdienām iznāca mūziķes EP albums Remixed & Revisited, kurā tika iekļauta dziesmas "American Life" roka versija, singla "Hollywood" MTV video balvu pasniegšanas ceremonijas dzīvās uzstāšanās ieraksts, kā arī dziesma "Your Honesty", kura tika ierakstīta 1994. gada albuma Bedtime Stories tapšanas sesijā, bet netika iekļauta albuma galējā versijā.
2004. gada martā sekoja tiesas prāva starp Madonnai piederošo mūzikas zīmolu Maverick Records un ierakstu kompāniju Warner Bros. Records. Mūziķe tika izpirkta no Maverick, tādēļ Remixed & Revisited bija Madonnas pēdējais ieraksts sadarbībā ar Maverick Records. Vēlāk, tajā pašā gadā, Madonna devās "Re-Invention World Tour" koncerttūrē pa ASV, Kanādu un Eiropu, kas kļuva par 2004. gada ienesīgāko koncerttūri, nopelnot 125 miljonus ASV dolāru. 2006. gadā iznāca dokumentālā filma un koncertalbums I'm Going To Tell You A Secret, kas tapa "Re-Invention" pasaules tūres laikā. Vēlāk 2004. gadā žurnāla Rolling Stone aptaujā Madonna tika novērtēta kā 36. visu laiku izcilākā mūziķe pasaulē.
2005. gada janvārī Madonna, koncertā "Tsunami Aid" izpildīja slaveno Džona Lenona dziesmu "Imagine". Koncertā tika vākti ziedojumi 2004. gada Indijas okeāna zemestrīces un tam sekojošā cunami upuriem. 2005. gada jūlijā mūziķe piedalījās arī labdarības koncertā Live 8, kas notika Londonā. Viņas izpildītās dziesmas "Like a Prayer", "Ray of Light" un "Music" vēlāk tika iekļautas speciālā Live 8 DVD.Madonnas desmitais studijas albums Confessions On A Dance Floor klajā nāca 2005. gada 11. novembrī Eiropā, kā arī 15. novembrī ASV un kopumā tika pārdots vairāk kā 8 miljonos kopiju. Albums saņēma atzinīgus kritiķu komentārus  un no albuma tika izdoti četri singli. "Hung Up" sasniedza pirmo vietu 45 pasaules valstīs, uzstādot Ginesa rekordu kā dziesma ar visvairāk pirmajām vietām pasaules topos. Līdz šim brīdim (2009. gada jūlijs) tas ir Madonnas visveiksmīgākais singls. "Sorry" kļuva par Madonnas divpadsmito pirmo vietu ieguvušo singlu Apvienotajā Karalistē, padarot mūziķi par topā visvairāk pirmo vietu ieguvušo sieviešu kārtas izpildītāju. "Get Together" kļuva par 36. Billboard Hot Dance/Club Play topa deju mūzikas singlu ASV. Ceturtais singls "Jump" sasniedza 9. vietu Apvienotās Karalistes singlu topā. Singla "Jump" videoklipā, kurš tika filmēts Japānas galvaspilsētā Tokijā, kā arī Eiropas koncertturnejā "Confessions Tour", kā parkurists piedalījās Oļegs Vorslavs no Daugavpils.2006. gada vidū Madonna kļuva par zviedru apģērbu kompānijas H&M modeli un reklāmseju. Mūziķes parakstītais līgums ar H&M iekļāva norunu par Madonnas apģērbu līnijas izveidi, tādēļ jau nākamajā gadā tā bija pieejama tirdzniecībā visā pasaulē ar nosaukumu "M by Madonna". 2006. gada maijā Madonna devās vispasaules koncerttūrē "Confessions Tour", kuru kopumā apmeklēja 1,2 miljoni cilvēku un kopējie koncerttūres ienākumi sasniedza 260,1 miljonu ASV dolāru. Interesanti, ka koncerttūres laikā Madonna protestēja pret Džordža V. Buša politiku ASV prezidenta amatā. Dziesmas "I Love New York" laikā viņa aizvietoja oriģinālo dziesmas tekstu "just go to Texas, isn't that where they golf?" ar "just go to Texas and you can suck George Bush's dick!" (latviešu: vienkārši dodies uz Teksasu un tu vari sūkāt Džordža Buša dzimumlocekli!). 2006. gada nogalē Madonna pauda savu atbalstu Hilarijas Klintones kandidatūrai 2008. gada ASV prezidenta vēlēšanās.
2007. gada maijā Madonna tikai ciparu lejupielādes formātā izdeva singlu "Hey You" labdarības koncertu Live Earth ietvaros. Pirmajā singla publicēšanas nedēļā to bija iespējams lejuplādēt bez maksas. Madonna arī piedalījās 2007. gada Live Earth Londonas koncertā. 2007. gada oktobrī mūziķe paziņoja par savu aiziešanu no ierakstu kompānijas Warner Bros. Records un jauna 120 miljonus ASV dolāru 10 gadu kontrakta parakstīšanu ar kompāniju Live Nation. Madonna kļūs par pirmo mūziķi, kas izdos savus ierakstus ar kompānijas Live Nation Artists starpniecību. Kontrakts ar Warner Bros. tiks izpildīts ar pēdējo šajā ierakstu kompānijā izdoto albumu, kas būs 2009. gada septembrī gaidāmā labāko dziesmu izlase. 2007. gada decembrī tika paziņots, ka Madonna tiks uzņemta Rokenrola slavas zālē. Uzņemšanas ceremonija notika 2008. gada 10. martā. Vēlāk tajā pašā gadā Madonna debitēja kā režisora un scenārija autore filmai "Filth and Wisdom", kā arī pabeidza darbu pie dokumentālās filmas "I Am Because We Are", kurā tiek stāstīts par cilvēktiesību problēmām Malāvijā.2008. gadā Madonna devās nelielā sava vienpadsmitā studijas albuma Hard Candy popularizēšanas koncerttūrē. Žurnāls Rolling Stone koncertus raksturoja kā "iespaidīga gaidāmās koncerttūres garša". Albums Hard Candy iznāca 2008. gada 25. aprīlī un uzreiz debitēja Apvienotās Karalistes albumu topa pirmajā vietā, kļūstot par mūziķes desmito sasniegto pirmo vietu albumu topā. Turklāt tajā pašā laikā arī singlu topā pirmo vietu jau trešo nedēļu noturēja albuma pirmais singls "4 Minutes", kurā kā viesmākslinieki piedalījās mūziķis Džastins Timberleiks un singla producents Timbaland. ASV pirmajā albuma izdošanas dienā tika pārdotas 100 000 kopijas. Tas debitēja Billboard 200 albumu topa pirmajā vietā ar nedēļas laikā pārdotām 280 000 albuma kopijām. Lielākoties albums guva pozitīvas mūzikas kritiķu atsauksmes, tomēr daži kritiķi šo albumu nodēvēja par "Madonnas mēģinājumu iekarot urbānās mūzikas tirgu".Pirmais albuma singls "4 Minutes" sasniedza Billboard Hot 100 trešo vietu un Billboard popmūzikas topa 1. vietu. Albuma Hard Candy pirmais singls kļuva par Madonnas 37. Billboard Hot 100 top 10 singlu, padarot viņu par mūziķi, kurai ir visvairāk singlu, kas iekļuvuši Billboard Hot 100 topā, pārspējot rokmūzikas karali Elvisu Presliju. Apvienotajā Karalistē Madonna atzīmēja savu 13. pirmās vietas sasniegšanu singlu topā, kas padarīja viņu par visveiksmīgāko sieviešu kārtas mūziķi topa pastāvēšanas vēsturē. Kā nākamie divi singli no albuma Hard Candy tika izdoti "Give It 2 Me" un "Miles Away".
2008. gada 23. augustā Madonna devās "Sticky & Sweet Tour" koncerttūrē, kas bija mūziķes pirmais lielais pārbaudījums jaunās ierakstu kompānijas Live Nation ietvaros. Koncerttūre, kuru apmeklēja 2 350 282 mūziķes fanu 58 koncertos, kļuva par Madonnas visu laiku visienesīgāko, nopelnot 280 miljonus ASV dolāru un tādējādi pārspējot pat 2006. gada "Confessions Tour" koncerttūres panākumus. Koncerttūre arī uzstādīja rekordus apmeklētības un biļešu pārdošanas ātruma ziņā.2009. gada jūnijā Madonna ļoti pārdzīvoja amerikāņu mūziķa Maikla Džeksona pēkšņo nāvi un sakarā ar to izplatīja paziņojumu: "Es nevaru beigt raudāt par [šo] skumjo ziņu. Es vienmēr esmu apbrīnojusi Maiklu Džeksonu. Pasaule ir zaudējusi vienu no vislieliskākajiem mūziķiem, tomēr viņa mūzika dzīvos mūžīgi. Man sirds vai plīst domājot par viņa trim bērniem un pārējiem ģimenes locekļiem. Lai Dievs svētī."

Magdalēna Neinere (vācu: Magdalena Neuner, izrunā: [maɡdaleːna nɔʏ̯nɛr]; dzimusi 1987. gada 9. februārī Garmišā-Partenkirhenē, Bavārijā, Vācijā) ir bijusī vācu biatloniste. Ar 17 izcīnītām medaļām viņa ir medaļām bagātākā biatloniste Pasaules čempionātu vēsturē, tāpat ir izcīnījusi trīs medaļas Olimpiskajās spēlēs (divas no tām ir zelta). 21 gada vecumā M. Neinere kļuva par jaunāko Pasaules kausa kopvērtējuma uzvarētāju biatlona vēsturē. M. Neinere ir uzvarējusi 47 Pasaules kausa posmos, no kurām 34 uzvaras tikušas izcīnītas individuālajās distancēs. Ar 37 uzvarām individuālajās distancēs viņa ierindojas 2. vietā Pasaules kausa izcīņas vēsturē. Pasaules kausa kopvērtējumā uzvarējusi trīs reizes: 2007.—2008., 2009.—2010. gada sezonā un pēdējā profesionālās karjeras sezonā 2011.—2012. gadā. Karjeru beigusi 2012. gada martā.
Ar biatlonu nodarbojusies kopš deviņu gadu vecuma, laikā no 2004. līdz 2006. gadam izcīnīja piecas Pasaules junioru čempionātu zelta medaļas. 2006. gada janvārī debitēja Pasaules kausa izcīņā, 2007. gada janvārī arī guva savu pirmo uzvaru. Mēnesi vēlāk piedalījās savā pirmajā Pasaules čempionātā, kur izcīnīja trīs zelta medaļas. 2007.—2008. gada sezonā Neinere izcīnīja Lielo Kristāla globusu un atkal izcīnīja trīs zelta medaļas Pasaules čempionātā. Pēc mazāk veiksmīgas 2009.—2010. gada ziemas viņa piedalījās savās pirmajās Olimpiskajās spēlēs Vankūverā, kur izcīnīja zeltu iedzīšanā un masu startā, kā arī sudrabu sprintā. Neinere arī guva uzvaru 2009.—2010. gada Pasaules kausa kopvērtējumā. 2011. gada Pasaules čempionātā izcīnīja vēl trīs zelta medaļas. Pēdējā profesionālajā sezonā izcīnīja divas zelta medaļas Pasaules čempionātā un trešoreiz karjerā uzvarēja Pasaules kausa kopvērtējumā.
Septiņu Pasaules kausa sezonu laikā Neinere izcīnīja 34 uzvaras un 63 sacīkstēs ierindojās pirmajā trijniekā. Vācijas stafešu komandas sastāvā uzvarēja desmit stafetes sacensībās un trīs jauktās stafetes sacensībās. Sešu Pasaules čempionātu laikā izcīnīja 17 medaļas, no kurām 12 ir zelta, 4 — sudraba un 1 — bronzas. Trīs reizes karjeras laikā tikusi atzīta par Vācijas gada labāko sportisti: 2007., 2011. un 2012. gadā.
M. Neinere ir dzimusi Bavārijas Alpu pilsētā Garmišā-Partenkirhenē kā otrais bērns četru bērnu ģimenē. Tēvs Pauls Neiners ir bankas ierēdnis. M. Neineres jaunākā māsa Anna arī ir biatloniste, startē jauniešu sacensībās un ir vietējās slēpošanas asociācijas dalībniece.Bērnību pavadīja mazā pilsētiņā Valgavā, apmēram 15 km attālumā no Garmišas-Partenkirhenes. M. Neinere trenēties sāka četru gadu vecumā kalnu slēpošanā, taču laika gaitā izmēģināja spēkus dažādos sporta veidos vietējā sporta klubā SC Wallgau. 16 gadu vecumā viņa pabeidza reālskolu un nolēma turpināt karjeru biatlonā. M. Neineres vecāki atbalstīja meitas vēlmi kļūt par profesionālu biatlonisti.
M. Neinere sāka trenēties biatlonā deviņu gadu vecumā pēc šī sporta veida izmēģināšanas vietējā slēpošanas klubā. Viņa uzvarēja 29 sacīkstes biatlona studentu kausā, ko organizēja Vācijas Slēpošanas asociācija, tādējādi iegūstot kopvērtējuma uzvarētājas titulu. Pēc skolas pabeigšanas 2003. gada augustā viņa pievienojās Vācijas muitas administrācijai, lai kļūtu par valsts atbalstītās Zoll-Ski-Team dalībnieci. Pašlaik pēc amata viņa ir muitas priekšniece (Zollhauptwachtmeisterin), lai arī strādā par profesionālu biatlonisti un citus pienākumus muitā nepilda. Viena no viņas kluba biedrēm Marija Rīša ir divkārtējā Olimpiskā čempione kalnu slēpošanā.2003. gada decembrī Neinere uzvarēja Vācijas kausa izcīņā septiņpadsmitgadīgajiem, kas pavēra iespēju startēt 2003.—2004. gada sezonas Eiropas kausa sacensībās junioriem. Ar četrām uzvarām šajās sacensībās pietika, lai kvalificētos 2004. gada Pasaules junioru čempionātam, kur M. Neinere uzvarēja sprinta un stafešu distancēs un ieguva sudraba medaļu iedzīšanas sacīkstēs. Gadu vēlāk 2005. gada Pasaules čempionātā junioriem M. Neinere otro gadu pēc kārtas uzvarēja sprinta distancē, taču iedzīšanas un stafešu sacensībās tika izcīnīta sudraba medaļa. Neinere 18 gadu vecumā tika atzīta par vienu no perspektīvākajām sportistēm Vācijas biatlona vēsturē, jau pirms ienākšanas pieaugušo elitē M. Neinere bija parakstījusi pirmo līgumu ar sponsoriem.
M. Neinere Pasaules kausa izcīņas posmos debitēja savas dzimtenes Vācijas pilsētā Rūpoldingā 2006. gada 13. janvārī sprinta distancē, kad nācās aizvietot komandas biedreni Uši Dīzlu. Lai arī viņas pirmais starts nebija veiksmīgs, jo tika iegūta tikai 41. vieta, viņa piedalījās vēl deviņās 2005.—2006. gada sezonas Pasaules kausa izcīņas posmu distancēs.2006. gada Pasaules čempionātā junioriem M. Neinere startēja kā viena no favorītēm, ko arī apliecināja, uzvarot divās distancēs (iedzīšanā un stafetē), kā arī izcīnīja sudraba medaļu sprinta distancē. Viņa nebija iekļauta Vācijas izlases sastāvā 2006. gada Turīnas ziemas olimpiskajās spēlēs. 2006. gada martā Pasaules kausa posmā Kontiolahti Neinere pirmo reizi izcīnīja vietas labāko desmitniekā — 4. vietu sprintā un 9. vietu distancē ar kopējo startu.
Magdelēna iekļuva Vācijas Pasaules kausa komandas sastāvā 2006.—2007. gada sezonas sākumā. Viņa sevi apliecināja kā vienu no ātrākajām slēpotājām biatlonā, 19 gadu vecumā uzstādot vienus no ātrākajiem rezultātiem slēpošanā. 2007. gada 5. janvārī Neinere svinēja pirmo uzvaru kādā no Pasaules kausa posmiem, tas notika Oberhofā, Vācijā sprinta distancē. Uzvara savās mājās 19 000 skatītāju priekšā pievērsa ievērojamu mediju uzmanību un M. Neinere pēkšņi kļuva par visas Vācijas slavenību. Divas dienas vēlāk iedzīšanas distancē viņa aizmirsa pielādēt šauteni pēc iesildīšanās. Viņa finišēja trešajā vietā, lai arī nesašāva 6 mērķus.Viņai vajadzēja startēt 2007. gada Pasaules čempionātā junioriem, taču, pateicoties pirmajai uzvara Pasaules kausa posmā, viņa startēja 2007. gada Pasaules čempionātā pieaugušajiem, kas norisinājās Antholcā, Itālijā. 2007. gada 3. februārī M. Neinere kļuva par čempioni 7,5 km sprinta distancē par 2,3 sekundēm apsteidzot Annu Karinu Olofsoni no Zviedrijas. Šī bija viņas tikai otrā uzvara kādā no distancēm. Dienu vēlāk M. Neinere kļuva par čempioni arī iedzīšanas distancē, lai arī nesašāva četrus mērķus. Pēc 14. vietas masu startā, Neinere kopā ar Martinu Beku, Andrea Henkeli un Kati Vilhelmu ieguva zelta medaļu stafešu distancē 2007. gada 11. februārī. Ar izcīnītajiem trim Pasaules čempiones tituliem M. Neinere kļuva par čempionāta visveiksmīgāko biatlonisti un jaunāko trīskārtējo Pasaules čempioni. Taču visjaunākā Pasaules čempione no Vācijas bija Petra Bēla, kura 1988. gadā Šamonī uzvarēja sprinta distancē, būdama 19 gadus un divus mēnešus veca.
Sezonas beigās viņa turpināja veiksmīgi iesākto sezonu ar četrām uzvarām Pasaules kausa posmos. 2007. gada martā viņa uzvarēja iedzīšanas un masu starta distancēs Oslo posmā, taču sezonas noslēguma posmā Hantimansijskā viņa svinēja uzvaras sprinta un iedzīšanas distancēs. Sezonas beigās viņa bija uzvarējusi 7 Pasaules kausa posmos (ieskaitot 2 uzvaras Pasaules čempionātā, kas tiek uzskatīts kā Pasaules kausa posms). Savā pirmajā pilnajā Pasaules kausa sezonā M. Neinere ierindojās 4. vietā kopvērtējuma ieskaitē un ieguva 2. vietu iedzīšanas distances kopvērtējumā. Triju mēnešu laikā M. Neinere no mazpazīstamas personas kļuva par vienu no Vācijas slavenākajām sportistēm. 2007. gada nogalē, pateicoties noslēgtajiem līgumiem ar sponsoriem, viņa bija nopelnījusi 1,3 miljonus eiro.
Pēc neveiksmīgajiem pirmajiem diviem posmiem 2007.—2008. gada sezonas sākumā, kad Neinere neizcīnīja pat vietu uz goda pjedestāla kādā no distancēm, viņa kopā ar Vācijas sieviešu biatlona komandu uzvarēja stafetē Pokļukas posmā. 2008. gada janvārī Oberhofā viņa ieguva astoto uzvaru Pasaules kausa distancēs, taču vēlāk tajā pašā mēnesī viņa izcīnīja uzvaru stafetē Rūpoldingas posmā. Īsi pirms savas 21. dzimšanas dienas M. Neinere izlēma vēlreiz startēt Pasaules junioru čempionātā, kas 2008. gada janvārī notika Rūpoldingā, šī bija pēdējā reize, kad Neinere drīkstēja startēt čempionātā. Viņa ieguva zelta medaļas sprintā un iedzīšanā, taču nestartēja 20 km distancē, lai labāk sagatavotos pieaugušo čempionātam.Pirms 2008. gada Pasaules čempionāta Estešundā Neinere apgalvoja, ka atkārtot iepriekšējā gadā sasniegto būtu neiespējami. Daļēji viņa to arī apliecināja, jo sprintā un iedzīšanā, kur Neinere uzvarēja 2007. gadā, viņa ieņēma attiecīgi 17. un 6. vietu. 2008. gada 12. februārī Neinere izcīnīja savu pirmo zelta medaļu čempionātā, kad kopā ar Sabrinu Buholcu, Andreasu Birnbaheru un Mihaelu Greisu uzvarēja jauktajā stafetē. Četras dienas vēlāk viņa uzvarēja arī masu starta distancē, kur viņa par 3 sekundēm apsteidza norvēģieti Tūru Bergeri. Tāpat kā 2007. gada čempionātā, arī Estešundā Vācijas sieviešu biatlona izlase kļuva par Pasaules čempionēm, kā sastāvā bija Martina Beka, Andrea Henkele, Kati Vilhelma un M. Neinere. Ar divos čempionātos izcīnītajām sešām zelta medaļām M. Neinere kļuva par jaunāko seškārtējo Pasaules čempioni, tā vēl jo vairāk nostiprinot savu Vācijas stiprākās biatlonistes statusu.Sekojošajos Pasaules kausa posmos viņa uzvarēja sprintā Phjončhanā un Hantimansijskā, tās bija viņas 10. un 11. uzvaras kādā no Pasaules kausa posmu distancēm. Ar otro vietu priekšpēdējā masu starta distancē 2007.—2008. gada sezonā M. Neinere ieguva sezonas mazo Zelta Globusu masu startā. Sezonas noslēguma sacensībās Oslo viņa arī ieguva mazo Zelta Globusu sprintā un pirmo reizi karjerā ieguva līderes dzelteno krekliņu. Pēdējā sezonas sacīkstē masu startā izcīnītā 9. vieta nodrošināja M. Neinerei Lielo Zelta Globusu, ko pasniedz Pasaules kausa kopvērtējuma uzvarētājai. Tāpat viņa kļuva par jaunāko šīs balvas ieguvēju kopš Starptautiskās Biatlona savienības dibināšanas brīža 1993. gadā.
M. Neineres gatavošanās 2008.—2009. gada Pasaules kausa sezonai bija apgrūtināta saistībā ar vairākām saslimšanas reizēm. Vasarā viņa cīnījās ar zarnu sēnīti, kā rezultātā M. Neinere bija spiesta pārtraukt treniņprogrammu uz septiņām nedēļām. 2008. gada oktobrī viņa saķēra gripu, taču mēnesi vēlāk baktēriju infekcija atturēja Neineri no treniņiem divu nedēļu garumā. Sezonas sākumā M. Neineres slēpošanas rezultāti bija būtiski kritušies, kas atspoguļojās rezultātos. Pirmajos četros sezonas posmos Neinere uz goda pjedestāla kāpa tikai trīs reizes. Viņa bija trešā sezonas pirmā posma sprintā un individuālajā distancē Estešundā, un decembrī uzvarēja stafetē Hohfilcenē.
Pēc Ziemassvētku brīvdienām viņas slēpošanas laiki uzlabojās. Pasaules kausa posmā Rūpoldingā otro reizi sezonā bija Vācijas stafetes komandā un uzvarēja. Tā paša posma sprinta distancē viņa apsteidz savu komandas biedreni Kati Vilhelmu par 0,2 sekundēm, pēc tam svinēja uzvaru arī iedzīšanas sacīkstē. Tās bija viņas 12. un 13. uzvaras Pasaules kausu posmu distancēs. Pasaules kausa posmā Antholcā M. Neinere atkal nebija starp trim labākajām. Masu starta distancē viņa pirms pēdējās šaušanas bija līderes godā ar 53,6 sekunžu handikapu, taču nesašāva visus 5 mērķus un palika 7. vietā. Tas izsauca milzīgu skatītāju uzmanību, un vēlāk viņa to nosauca par "pasaules galu".Neinerei turpinājās neveiksmju sērija arī 2009. gada Pasaules čempionātā, kur viņa sirga ar saaukstēšanos un daudziem neprecīziem šāvieniem. Sprintā M. Neinere finišēja 8. vietā, kur viņa nokrita nobrauciena nogāzē, un iedzīšanā viņa finišēja 11. vietā. Kārtējo reizi viņa nestartēja 20 km individuālajā distancē un saaukstēšanās dēļ viņa nepiedalījās jauktajā stafetē. Savu vienīgo medaļu Phjončhanā viņa ieguva kopā ar Martinu Beku, Andrea Henkeli un Kati Vilhelmu dāmu stafetē, kur tika izcīnīta 2. vieta. Pēdējā čempionāta dienā masu startā viņa ierindojās 7. vietā.Olimpiskajā sagatavošanās posmā Vankūverā 2009. gada martā Neinere ieguva 2008.—2009. gada Pasaules kausa individuālās distances uzvarētājas titulu, lai arī nebija uzvarējusi nevienā sezonas posmā šajā distancē. Kopā ar Vācijas komandu viņa uzvarēja stafetes sacensībās un bija otrā sprinta distancē par 0,7 sekundēm atpaliekot no zviedrietes Helenas Junsones. Sezonas noslēgumā Hantimansijskā Neinere uzvarēja iedzīšanas distancē, tā bija viņas 14. individuālā uzvara. Sezonas kopvērtējumā viņa ierindojās 4. vietā, par ko bija ļoti sarūgtināta.Pēc sezonas M. Neinere atzina, ka šī sezona ir bijusi grūta tieši psiholoģiski un dažubrīd viņa nopietni apsvērusi domu par aiziešanu no lielā sporta. Vasaras laikā viņa centās stiprināt savu psiholoģisko noturību un cik vien iespējams centās izvairīties no intervijām un citas parādīšanās masu medijos.
2009. gada septembrī Neinere pirmo reizi startēja Pasaules čempionātā vasaras biatlonā, kas norisinājās Oberhofā. Lai arī M. Neinere nevēlējās pārtraukt treniņprocesu un piedalīties sacensībās, kur sportisti slēpju vietā izmanto skrituļslidas, viņa sekmīgi piedalījās čempionātā. M. Neinere kļuva par trīskārtējo Pasaules čempioni sprintā, iedzīšanā un jauktajā stafetē. 2009.-10. gada Pasaules kausa sezonas pirmos posmos 2009. gada decembrī Neinerei nācās izlaist saaukstēšanās dēļ. M. Neinere atgriezās apritē Hohfilcenes posmā, taču vēl nebija atguvusies no slimības un visās distancēs neiekļuva labāko divdesmitniekā. Pirmie posmi, kuros Neinere bija uz goda pjedestāla, bija Pokļukas posms, kur viņa bija trešā sprintā un otrā iedzīšanā. Tādējādi M. Neinere kvalificējās Olimpiskajām spēlēm Vācijas sastāvā.2010. gada janvārī neilgi pirms Oberhofas posma sacensībām sprintā Neinere savainoja muguru iesildīšanās laikā un bija spiesta atteikties no dalības distancē. Viņa veiksmīgi atgriezās Rūpoldingas posmā, kur gan sprintā, gan masu startā M. Neinere izcīnīja trešo vietu. Savā pirmajā startā sezonā stafetē viņa veica 2 soda apļus, kā rezultātā Vācijas vienība ierindojās 4. vietā. Pēdējā posmā pirms 2010. gada Vankūveras Olimpiādes Antholcā, kad nestartēja dažas spēcīgas vācietes konkurentes, M. Neinere uzvarēja divās distancēs — 20 km individuālajā distancē un sprintā —, kas kopumā viņai bija 16. uzvara Pasaules kausa posmu distancēs. Vēl viņa finišēja otrā iedzīšanas distancē, kas bija viņas septītais goda pjedestāls pēc kārtas.
Savās pirmajās ziemas olimpiskajās spēlēs 2010. gadā Vankūverā M. Neinere ieradās ar noteiktu mērķi — izcīnīt Olimpisko spēļu zelta medaļu. 2010. gada 13. februārī viņa kļuva par vicečempioni pirmajā sacensību veidā - 7,5 km sprinta distancē, par 1,5 sekundēm atpaliekot no Anastasijas Kuzminas no Slovākijas, lai arī trasē sev netipiskā veidā zaudēja 5 sekundes slovākietei, kas izsauca lielu mediju uzmanību Vācijā par slēpju sagatavotību. Trīs dienas vēlāk M. Neinere uzvarēja 10 km iedzīšanas distancē. Neskatoties uz divām kļūdām šaušanā stāvus, M. Neinere apsteidza sprinta distances uzvarētāju Anastasiju Kuzminu par 12,3 sekundēm. Savā trešajā Olimpiskajā startā individuālajā 15 km distancē viņa ieņēma tikai 10. vietu, kas izvērtās par M. Neineres neveiksmīgāko startu Vistleras Olimpiskajā parkā. 21. februārī M. Neinere izcīnīja arī savu otru Olimpisko zeltu 12,5 km masu startā. Pēc masu starta Neinere paziņoja, ka nepiedalīsies stafešu sacensībās, jo jutās nogurusi un viņa vēlējās dot iespēju izcīnīt medaļu komandas veterānei Martinai Bekai.Pēdējos trīs sezonas posmos pēc Vankūveras Olimpiskajām spēlēm M. Neinere nostiprināja savu pozīciju Pasaules kausa kopvērtējumā. Visās deviņās distancēs, kurās Neinere startēja, viņa iekļuva pirmajā desmitniekā. Posmā Kontiolahti viņa bija otrā jauktajā stafetē un iedzīšanā, taču sprintā M. Neinere sasniedza 5. vietu. Sekojošajā posmā Oslo viņa ierindojās 3. vietā masu startā, 6. vietā sprintā un 8. vietā — iedzīšanā. Sezonas noslēguma sacensībās Hantimansijskā M. Neinere sasniedza 8. vietu sprintā un uzvarēja masu startā. Tāpat viņa uzvarēja jauktajā stafetē, kas vienlaikus bija 2010. gada Pasaules čempionāts. Jauktā stafete bija vienīgā čempionāta distance. Sezonas kopvērtējumā viņa otrreiz uzvarēja un ieguva Lielo Zelta Globusu, tāpat viņa ieguva Mazos Zelta Globusus par uzvarām iedzīšanas un masu starta distanču kopvērtējumos. 20 km klasiskā biatlona distances kopvērtējumā viņa ierindojās 6. vietā.
Vasarā M. Neinere vairākkārt atzina, ka nespēj rast motivāciju turpināt trenēties gaidāmajai sezona, ja jau 23 gadu vecumā ir izcīnīti visi iespējamie tituli. Taču viņa apsolīja startēt vismaz līdz 2012. gada Pasaules čempionātam, kas norisināsies Rūpoldingā. 2010. gada decembrī viņa saaukstējās, tā izlaižot Pasaules kausa pirmo posmu Estešundā otro gadu pēc kārtas. Sezonu viņa uzsāka ar otro posmu, kas norisinājās Hohfilcenē, tajā izcīnīja divas 7. vietas, kā arī Vācijas komandas sastāvā uzvarēja stafetē. Pokļukā notikušajā trešajā posmā viņa izcīnīja uzvaru sprintā, kaut arī šautuvē nesašāva divus mērķus. Tā bija vācietes 20. uzvara karjerā.2011. gada janvārī notikušajos posmos viņa sasniedza dažādus rezultātus. M. Neinere ierindojās pirmajā trijniekā sprinta distancēs Oberhofā (2. vieta) un Rūpoldingā (3. vieta). Tāpat viņa startēja Oberhofas posma stafetes sacensībās Vācijas izlases sastāvā. Tajā tika iegūta 6. vieta, kas bija izlases sliktākais rezultāts kopš 2005. gada. Nākamajos startos viņa guva sliktākos panākumus pēdējo 13 mēnešu laikā, finišējot 16. vietā Rūpoldingas 20 km distancē, tas pārtrauca viņas 24 pēc kārtas esošu iekļūšanu pirmajā desmitniekā, tai skaitā 15 goda pjedestāli un sešas uzvaras. Pasaules kausa posmā Antholcā viņa atkal cīnījās ar slimību. M. Neinere piedalījās vienīgi posma noslēdzošajā sacīkstē masu startā, kur ieņēma 6. vietu.
Februārī ASV notikušajos Pasaules kausa posmos M. Neinere atkal bija pie labas veselības un uzrādīja labākus rezultātus: viņas sliktākais rezultāts bija 6. vieta. Preskailā, Meinas štatā, viņa guva uzvaru jauktajā stafetē Vācijas komandas sastāvā. Nedēļu vēlāk Fortkentā notikušajā posmā vācu biatloniste visos trijos startos ierindojās kādā no goda pjedestāla pozīcijām. Sprintā viņa izcīnīja trešo vietu, iedzīšanā — 2. vietu, masu startā viņa guva savu 21. uzvaru individuālajās distancēs. Tā bija pēdējā sacīkste pirms 2011. gada Pasaules čempionāta. Labie rezultāti ļāva viņai pakāpties uz 5. vietu Pasaules kausa kopvērtējumā.
Hantimansijskā notiekošo Pasaules čempionātu viņa sāka, kopā ar Andrea Henkeli, Arndu Peiferu un Mihaelu Greisu izcīnot sudraba medaļu jauktajā stafetē. Divas dienas vēlāk notikušajā sprinta distancē M. Neinere izcīnīja savu astoto Pasaules čempiones titulu. Iedzīšanā viņa izcīnīja sudraba godalgu pēc pieļautām divām kļūdām pēdējā šautuvē. Sacensību trešajā distancē 15 km klasiskajā biatlona distancē viņa izcīnīja savu zemāko vietu Hantimansijskā notikušajā čempionātā: 5. vietu. Šajā distancē viņa šautuvēs nesašāva 5 mērķus un par katru kļūdu šautuvē tika piešķirta viena soda minūte. Abās pēdējās distancēs M. Neinere svinēja uzvaru. Masu startā viņa par piecām sekundēm apsteidza Darju Domračevu no Baltkrievijas. Stafetē viņa startēja pēdējā etapā, atguva komandas biedreņu zaudēto un tuvāko sekotāju Ukrainas pārstāvi finiša apsteidza par 24 sekundēm, lai arī stafetes nodošanas brīdī Vācijas izlase tobrīdējām līderēm zaudēja 67,5 sekundes. Ar Hantimansijskā izcīnītajām piecām medaļām (kopumā karjerā 13 medaļas) M. Neinere kļuva par visu laiku visvairāk medaļas izcīnījušo biatlonistu Pasaules čempionātu vēsturē.
Sezonas noslēguma posms norisinājās Oslo, Norvēģijā. Pirmajā distancē (sprints) viņa guva savu 24. uzvaru Pasaules kausa posmu distancēs individuālajās distancēs, kas ļāva viņai pakāpties uz 2. vietu Pasaules kausa kopvērtējumā. Taču pirms priekšpēdējās distances viņa saaukstējās, tādējādi to izlaižot, kas vācietei vairs neļāva cīnīties par uzvaru Pasaules kausa kopvērtējumā. Divkārtējā Pasaules kausa ieguvēja 2010.—2011. gada sezonas kopvērtējumā ierindojās 5. vietā, par Lielā Kristāla globusa ieguvēju pirmoreiz karjerā kļuva somu biatloniste Kaisa Mekereinena.
Pirms 2011.—2012. gada sezonas M. Neinere vairākkārt norādīja, ka tā varētu būt viņas pēdējā Pasaules kausa sezona. Sezonas pirmajā posmā Estešundā sportiste uzsāka ar uzvaru sprintā, pārspējot norvēģieti Tūru Bergeri par 0,2 sekundēm, tādējādi gūstot savu 25. uzvaru Pasaules kausa posmos. M. Neinere izcīnīja divas trešās vietas (individuālā distance un iedzīšana), pēc pirmā posma esot Pasaules kausa kopvērtējuma izcīņas līdere. Pēc spekulāciju pieaugšanas par karjeras beigām, M. Neinere 6. decembrī paziņoja par karjeras beigšanu pēc 2011.—2012. gada sezonas beigām. Arī sezonas otrajā posmā Hohfilcenē viņa startēja veiksmīgi, gūdama uzvaru sprintā un ierindojoties 3. vietā iedzīšanā. Taču stafetē tika iegūta vienīgi 6. vieta. Pirmoreiz ārpus pirmā trijnieka individuālajā distancē viņa bija Hohfilcenes otrajā posmā (sākotnēji tika paredzēts, ka posms tika aizvadīts Ansī, Francijā, taču tas tika pārcelts uz Hohfilceni sniega trūkuma dēļ) sprinta distancē, kurā viņa finišēja 4. vietā. Nākamajā (iedzīšanas) distancē M. Neinere nesašāva 6 mērķus un ierindojās 12. vietā.Sezonas ceturtajā posmā Oberhofā M. Neinere izcīnīja uzvaru sprintā un masu startā, taču piedzīvoja neveiksmi stafetē. M. Neinere bija Vācijas komandas ceturtā posma veicēja. Pirms pēdējās šautuves viņa atradās vadībā, taču tajā nesašāva nevienu no pieciem mērķiem, kā arī divas rezerves patronas netika šautas precīzi, kopumā viņai bija jāveic četri soda apļi. M. Neinere finišēja 4. vietā, 1:49 minūtes aiz stafetes uzvarētājas Krievijas komandas. Nākamajā posmā Nove Mesto sportiste turpināja uzrādīt labus rezultātus — tika ieņemta trešā vieta individuālajā distancē un sprintā, savukārt iedzīšanā viņa bija septītajā vietā.Sezonas sestajā posmā Antholcā vāciete turpināja palielināt savu pārsvaru pār konkurentēm Pasaules kausa kopējā ieskaitē. Vispirms viņa 7,5 km sprintā izcīnīja uzvaru, pēc tam Vācijas sieviešu izlases sastāvā ieņēma 6. vietu stafetē (pati Neinere nesašāva vienu mērķi un izmantoja piecas rezerves patronas) un noslēdzošajā Antholcas posma distancē masu startā ieņēma 3. vietu, no uzvarētājas D. Domračevas atpaliekot par 32,1 sekundi. Pēc sestā posma Neinere kopumā bija savākusi 696 punktus, par 60 punktiem apsteidzot baltkrievieti Domračevu. Septītajā posmā Oslo, Norvēģijā, Neinere izcīnīja savu 30. un 31. uzvaru Pasaules kausa posmos. Vispirms viņa uzvarēja sprintā, pēc tam bija nepārspēta arī iedzīšanas distancē. Masu startā viņa nepiedalījās. Pēdējais Pasaules kausa posms pirms Pasaules čempionāta tika aizvadīts Kontiolahti, Somijā. Tajā vāciete abās individuālajās distancēs ierindojās pirmajā trijniekā — sprintā tika gūta kārtējā uzvara, savukārt iedzīšanā — izcīnīta otrā vieta.2012. gada Pasaules čempionāts norisinājās Rūpoldingā, Vācijā, laikā no 1. līdz 13. martam. Pirms čempionāta vāciete izteica vēlmi izcīnīt sešas medaļas Pasaules čempionātā. Čempionāta pirmajā distancē jauktajā stafetē M. Neinere veica otro posmu, šautuvēs viņa izmantoja trīs rezerves patronas. Kaut arī pēc M. Neineres veiktā posma Vācija atradās vadībā, taču distances otrajā pusē tika zaudēts Slovēnijas un Norvēģijas kvartetiem un tika izcīnīta bronzas medaļa. Šī bija M. Neineres pirmā izcīnītā bronzas medaļa Pasaules čempionātos. Nākamajā distancē sprintā M. Neinere bija galvenā favorīte, jo 2011.—2012. gada sezonā bija uzvarējusi sešās no astoņām sprinta sacensībām. Viņa arī pārliecinoši uzvarēja, tādējādi izcīnot 11. zelta medaļu Pasaules čempionātos, kas ir lielākais skaits starp sportistēm biatlona vēsturē (iepriekšējais rekords bija 10 zelta medaļas, ko, pārstāvot PSRS, savulaik izcīnījusi Jeļena Golovina). Nākamajā dienā notikušajā iedzīšanā M. Neinere izcīnīja savu ceturto sudraba medaļu Pasaules čempionātu vēsturē, pirmo reizi par pasaules čempioni kļuvušajai D. Domračevai zaudējot 25 sekundes. 15 km individuālajā distancē M. Neinere pieļāva sešas kļūdas šautuvēs un ierindojās 23. vietā. Čempionāta priekšpēdējā sacīkstē M. Neinere tika iekļauta startam 4x6 km sieviešu stafetē. Pati sportiste veica otro posmu, kurā pieļāva sešas kļūdas šautuvēs un slēpoja vienu soda apli, kas arī bija vienīgais soda aplis Vācijas stafetes komandai. Vācija izcīnīja zelta medaļu, par 28,5 sekundēm apsteidzot Francijas izlasi. Karjeru Pasaules čempionātos vāciete noslēdza ar startu 12,5 km garajā distancē ar kopēju startu. Tajā M. Neinere nesašāva sešus mērķus un ierindojās 10. vietā. Karjeru Pasaules čempionātos viņa pabeidza ar 17 medaļām, no kurām 11 ir augstākā kaluma. Pirms sezonas noslēdzošā posma Hantimansijskā M. Neinere Lielā kristāla globusa kopvērtējumā saglabāja pirmo vietu ar 1093 punktiem, par 32 punktiem apsteidzot D. Domračevu.Pasaules kausa pēdējo posmu Hantimansijskā Neinere iesāka ar uzvaru sprintā, savukārt sekojošajā iedzīšanā viņa ar piecām kļūdām šautuvē ieņēma 4. vietu, tādējādi nodrošinot uzvaru Pasaules kausa kopvērtējumā. Savā pēdējā Pasaules kausa distancē (masu startā) vāciete stāvus šaušanā pieļāva sešas kļūdas un ieņēma 6. vietu. Pasaules kausa kopvērtējumā viņa otrās vietas ieguvēju D. Domračevu par 28 punktiem. Vēl Neinere izcīnīja Mazo kristāla globusu sprintā, kur viņa guva astoņas uzvaras desmit sprinta sacensībās.
M. Neinere ir viena no ātrākajām distanču slēpotājām biatlonā. 66 Pasaules kausa distancē no 151 (44%) viņa uzstādījusi ātrāko laiku distancē, taču 77% gadījumu M. Neinere bijusi starp trim ātrākajām sportistēm trasē.Savos pirmajos Pasaules kausa posmos 2005.—2006. gada sezonā viņa uzrādīja vidējus slēpošanas laikus, labākais rezultāts bija ceturtā vieta iedzīšanas distancē Kontiolahti posmā. Taču jau savā pirmajā pilnajā Pasaules kausu sezonā 2006.—2007. gadā 19 sacīkstēs no 24, kurās Neinere piedalījās, viņa uzrādīja vismaz trešo labāko slēpošanas laiku, tai skaitā 7 distancēs bija ātrākā trasē. Tieši veiksmīgā slēpošanas tehnika bija viena no M. Neineres panākumu atslēgām 2007.—2008. gada sezonas uzvaras kopvērtējumā. Šajā sezonā viņa bija ātrākā 19 distancēs no 25, taču pārējās 6 distancēs bija pirmajā trijniekā starp ātrākajām slēpotājām. Taču 2008.—2009. gada sezonas sākumā M. Neinerei nebija vērojams iepriekš gūto panākumu turpinājums slēpošanas tehnikā un ātrumā, tas bija izskaidrojams ar slikto pašsajūtas stāvokli. Taču sezonas otrajā pusē viņa atlaba un uzstādīja 14 ātrākos slēpošanas rezultātus 18 sacīkstēs janvārī.
M. Neinere ir bijusi laba slēpotāja jau kopš bērnības. Astoņu gadu vecumā viņa uzvarēja savās pirmajās vietēja mēroga distanču slēpošanas sacensībās, kurās startēja. Junioru vecumā M. Neineres slēpošanas laiki nebija sliktāki par vecāku pretinieču un vīriešu uzrādītajiem rezultātiem slēpošanā. 15 gadu vecumā Neinere spēja uzrādīt labākus rezultātus par sava vecuma treniņbiedrenēm un vīriešiem. Gatavojoties 2006.—2007. gada sezonai, viņa noslēpoja 5300 km treniņos, taču palielināja šo attālumu līdz 6000 km gatavojoties 2007.—2008. gada sezonai. Pateicoties ātrajai slēpošanai, M. Neinere spēj kompensēt dažas kļūdas šautuvē distancēs, kur par katru kļūdu tiek piešķirts 150 m liels soda aplis.Trijās reizēs no kopējām 32 uzvarām M. Neinere bija spiesta slēpot trīs papildu soda apļus, salīdzinot ar otrās vietas ieguvējas spēlotiem soda apļiem, taču tas viņai nav traucējis svinēt uzvaru sacīkstē. Tas ir noticis 2007. gada Pasaules čempionāta iedzīšanas distancē, 2008. gada Pasaules čempionāta masu startā un 2009. gadā Rūpoldingas Pasaules kausa posmā iedzīšanas distancē. 2008. gada martā viņa finišēja otrā Pasaules kausa posma masu startā Krievijas pilsētā Hantimansijskā, kaut arī slēpoja 5 soda apļus. M. Neinere 2007. gadā izcīnīja 3. vietu Oberhofā iedzīšanas distancē neskatoties uz 6 kļūdām šautuvē un tikpat noslēpotiem soda apļiem. Savā pirmajā uzvarā Pasaules kausa posmos individuālajā 15 km distancē 2010. gada janvārī viņa kompensēja pazaudētās divas minūtes šaušanā ar labo slēpošanu.
M. Neineres šaušanas precizitāte visā karjerā bija 78%. Šaušanā guļus viņa ir sašāvusi 88% mērķu, taču šaušanā stāvus — 67%. Šaušanā guļus M. Neinere uzrādīja vidējus rezultātus, taču rezultāti šaušanā stāvus ir salīdzinoši zemi salīdzinājumā ar citām Pasaules kausa līderēm.2005.—2006. gada debijas sezonā uzrādītā 78% precizitāte šaušanā ir viņas labākais rezultāts sezonu kopvērtējumā. Taču savā pirmajā pilnajā Pasaules kausa 2006.—2007. gada sezonā viņas precizitāte šaušanā samazinājās par 4% līdz 74%. Lai arī 2008.—2009. gada sezonā viņa uzlaboja savu statistiku šaušanā līdz 76%, taču šajā rādītājā viņa ierindojās 78. vietā starp visām biatlonistēm, kas startēja šajā sezonā (kopumā bija 113 biatlonistes). M. Neinere 2007.—2008. gada sezonā ieguva Pasaules kausu ar vissliktāko šaušanas precizitāti, ar kuru kāda biatloniste ir uzvarējusi Pasaules kausa kopvērtējumā. M. Neinere uzvaras sezonā sašāva tikai 73% mērķu, kas ir par apmēram 10% mazāk kā iepriekšējo sezonu uzvarētājām: Andrea Henkelei (84%), Kati Vilhelmai (87%) un Sandrinai Baijī (81%). Stāvus šaušanā M. Neinere savu labāko karjeras rezultātu sasniedza 2008.—2009. gada sezonā, kad viņa sašāva 66% mērķu, kaut arī attiecīgās sezonas Pasaules kausa ieguvēja Helena Junsone sašāva par 26% vairāk mērķu.
M. Neineres šaušanas izpildījums ir regulārs diskusiju temats Vācijas medijos. Visu laiku viņa negribīgi ir atbildējusi uz žurnālistu uzdotajiem jautājumiem par šaušanu. M. Neinere vienmēr apgalvojusi, ka viņas neveiksmīgā šaušana stāvus ir psiholoģiskās nesagatotības, nevis tehniskās sagatavotības vaina, kaut arī treniņos uzrādītie rezultāti neatpaliek no treniņbiedru rezultātiem. 2008. gadā M. Neinere trenējās pie bundesvēra šaušanas trenera un bijušā lielā kalibra pasaules čempiona Rudija Krenna un pēc tam nedaudz mainīja stāju šaujot. Kopš 2009. gada viņa regulāri strādā ar psihologu, kurš palīdz viņai psiholoģiski būt gatavai mērķu sašaušanai. Viņas stāvus šaušanas precizitāte ir uzlabojusies no 60% līdz 75% laikposmā no 2008. līdz 2011. gadam. Dažu distanču laikā viņa lieto ausu aizbāžņus, lai varētu labāk sakoncentrēties šaušanai. Parasti M. Neineres neveiksmīgākā disciplīna ir 20 km klasiskā biatlona distance, kur par katru kļūdu šautuvē tiek piešķirta soda minūte nevis soda aplis.
Vienīgā M. Neineres uzvara kādā no Pasaules kausa posmiem, kurā tika sašauti visi mērķi, bija sprinta distance 2007. gada martā Krievijas pilsētā Hantimansijskā. Vēl viņa precīzi ir šāvusi divas reizes — 2006. gada marta posmā Somijas pilsētā Kontiolahti sprinta distancē, kur viņa ierindojās 4. vietā un 2008. gada decembrī sprinta distancē Zviedrijas pilsētā Estešundā, kur viņa ieņēma goda pjedestāla zemāko pakāpienu. Neineres visneveiksmīgākā šaušana bija novērojama 2008. gada decembrī, Pasaules kausa posmā Hohfilcenē iedzīšanas distancē, kur viņa nesašāva deviņus mērķus. Taču visdārgākās kļūdas šautuvē M. Neinere pieļāva 2009. gada janvārī masu startā Pasaules kausa posmā Antholcā, kur pēc 15 precīzi sašautiem mērķiem viņa bija vadībā ar 53,6 sekunžu pārsvaru, ko gan nācās pazaudēt pēdējā šautuvē, kur M. Neinere kļūdījās visas piecas reizes, finišu sasniedzot tikai 7. vietā.
M. Neinere kopš dzimšanas dzīvo nelielā Bavārijas pilsētiņā Valgavā, kurā kopumā dzīvo ap 1400 iedzīvotāju. 2007. gadā viņa nopirka savas vecmammas māju Valgavā, kur pašlaik dzīvo personīgajā dzīvoklī. M. Neinere spēlē čellu, viņai pieder enduro motocikls, tāpat viņai patīk kalnu riteņbraukšana, pārgājieni un peldēšana, ar ko viņa labprāt nodarbojas, kad biatlona sezonā ir pārtraukums.M. Neinerei bija divu gadu ilgas attiecības ar bijušo austriešu biatlonistu Francu Perveinu, kuru viņa satika 2006. gada Pasaules čempionātā junioriem. Līdz pat 2009. gada rudenim viņai bija romantiskas attiecības ar Vācijas Slēpošanas asociācijas priekšnieku Bjornu Veisheitu, kas ilga 19 mēnešus. 2009. gada decembrī viņa paziņoja, ka satiekas ar bijušo skolas laika draugu no dzimtās Valgavas.
Biatlons ir populārākais ziemas sporta veids Vācijā. Katrs Pasaules kausa posms tiek translēts Vācijas TV tiešraidē un janvāra Pasaules kausa posmus Oberhofā, Rūpoldingā un Antholcā parasti vēro ap pieciem miljoniem skatītāju. Pēc trim izcīnītajiem Pasaules čempiones tituliem 2007. gadā Neinere ir kļuvusi par vienu no Vācijas populārākajām sportistēm. Pirmo divu panākumu bagāto sezonu laikā viņa parakstīja vairākus sadarbības līgumus un saņēma vairākus apbalvojumus. Neineres popularitāte pieauga pēc veiksmīgā starta 2010. gada Olimpiskajās spēlēs. Masu starta distanci, kur M. Neinere izcīnīja zelta medaļu, noskatījās 9,75 miljoni TV skatītāju (31,5 % tirgus daļas), šī bija visvairāk skatītā spēļu programma Vācijā.2007. un 2008. gadā M. Neinere ieguva balvu kā gada labākā biatloniste, kuras uzvarētāju nosaka visu Pasaules kausa komandu treneri. Tāpat viņa 2007. un 2008. gadā ieguva Vācijas slēpošanas asociācijas lielāko apbalvojumu "Zelta slēpotājs" (vācu: Goldener Ski). 2007.—2008. gada Pasaules kausa sezonā viņa ieguva sezonas labākās biatlonistes balvu Forum Nordicum vērtējumā, apsteidzot norvēģu biatlonistus Ūli Einaru Bjerndālenu un Emīlu Hegli Svensenu. 2007. gada decembrī M. Neinere tika atzīta par 2007. gada Vācijas labāko sportisti, taču gadu vēlāk piekāpās šajā balsojumā Olimpisko zelta medaļu īpašniecēm Britai Štefenai un Britai Heidemannai. 2010. gadā viņu par labāko Vācijas sportisti atzina laikraksts Sport Bild.M. Neineres interese par adīšanu vienmēr ir bijis apspriedes objekts Vācijas medijos. Viņa uztur adīšanas mājaslapu, kur ir pieejama detalizēta adīšanas instrukcija un ir pieejams adīšanas blogs. M. Neinere parasti savu adīšanas inventāru ņem līdzi ceļojumos un uz Pasaules kausa posmiem, lai atslābinātos un atpūstos. 2007. gadā viņa noraidīja piedāvājumu pozēt kailai žurnāla Playboy vācu 
versijai. Viņa ir vēstnese 2011. gada Pasaules kausa izcīņai futbolā sievietēm, kas notika Vācijā, kā arī bija aizbildnes grupas locekle Minhenes vēlmei rīkot 2018. gada ziemas olimpiskās spēlēs.
Neinere ir izcīnījusi 2 zelta un 1 sudraba medaļu ziemas olimpiskajās spēlēs. Savās pirmajās Olimpiskajās spēlēs 2010. gadā, kas norisinājās Vankūverā, Kanādā, viņa izcīnīja zeltu iedzīšanas un masu starta distancēs. Taču Olimpiādes pirmajā, sprinta, distancē viņa ieguva sudraba medaļu. Pēc iegūtajām medaļām viņa izlēma nestartēt stafetes sacensībās.
M. Neinere ar izcīnītām 17 medaļām (divpadsmit zelta, četrām sudraba un vienas bronzas) ir visu laiku visvairāk medaļas izcīnījusī biatloniste Pasaules čempionāta vēsturē. Savā pirmajā Pasaules čempionātā 2007. gadā Antholcā viņa kļuva par trīskārtēju čempioni (sprintā, iedzīšanā un stafetē). Arī gadu vēlāk Pasaules čempionātā Estešundā viņa uzvarēja trīs distancēs (masu startā, dāmu un jauktajā stafetē). 2009. gada Pasaules čempionātā Phjončhanā M. Neinere neizcīnīja nevienu titulu, augstākais sasniegums viņai bija sudrabs kopā ar Vācijas sieviešu komandu stafetē. 2010. gada čempionāta vienīgajā distancē — jauktajā stafetē — M. Neinere izcīnīja zelta medaļu. 2011. gada čempionātā viņa kļuva par čempioni trijās distancēs, kā arī izcīnīja divas sudraba medaļas. Karjeras pēdējā Pasaules čempionātā 2012. gadā M. Neinere izcīnīja visu trīs kalumu medaļas — divi zelti, viens sudrabs un viena bronza.
Savā pirmajā Pasaules kausu sezonā Neinere startēja 10 distancēs un kopvērtējumā ierindojās 34. vietā. Savā pirmajā pilnajā Pasaules kausu sezonā 2006.—2007. gadā viņa kļuva par pastāvīgu Vācijas komandas dalībnieci un sezonu beidza 4. vietā. 2007.—2008. gada sezonā M. Neinere ieguva uzvarētājas titulu, tāpat viņa uzvarēja sprinta un masu starta distanču kopvērtējumos. 2008.—2009. gada sezonā Neinere ierindojās 4. vietā, izcīnot biatlona klasiskās 20 km distances kopvērtējuma uzvarētājas titulu. 2009.—2010. gada sezonā M. Neinere otrreiz uzvarēja kopvērtējumā, vēl uzvarot iedzīšanā un masu startā. 2010.—2011. gada sezonā viņa izcīnīja Mazo kristāla globusu sprintā, savukārt kopvērtējumā ierindojās 5. vietā. 2011.—2012. gada sezonā M. Neinere trešoreiz karjerā izcīnīja Lielo kristāla globusu, kā arī palika nepārspēta sprinta distances ieskaitē. Septiņu sezonu laikā viņa ir ieguvusi katrā disciplīnā vismaz pa vienam čempiones titulam.
Līdz 2012. gada 18. martam Neinere pieaugušo konkurencē bija startējusi 175 distancēs, tai skaitā 47 (26,86%) no tām ir uzvarējusi. M. Neinere ir uzvarējusi 34 Pasaules kausu individuālajās distancēs. Vēl M. Neinere ir uzvarējusi 13 stafetēs. Neinere ir uzvarējusi vismaz vienu reizi katrā distancē. 137 reizes viņa ir sasniegusi pirmo desmitnieku, tas sastāda 78,3% no kopējā sacīkšu skaita, kurā M. Neinere piedalījās.
Neinere ir ieguvusi septiņas zelta un četras sudraba Pasaules junioru čempionātā. Katrā stafešu distancē, kurā M. Neinere piedalījās, viņa ir ieguvusi kādu medaļu. 2004. gada Pasaules junioru čempionātā Neinere izcīnīja divas zelta medaļas sprintā un stafetē. Gadu vēlāk viņa izcīnīja zeltu sprintā, taču 2006. gadā viņa atkal izcīnīja divus čempiontitulus iedzīšanā un stafešu sacīkstē. 2007. gada čempionātā viņa nepiedalījās, jo veiksmīgi startēja 2007. gada Pasaules čempionātā pieaugušajiem. M. Neinere atgriezās junioru čempionātā 2008. gadā, kur ieguva vēl divas zelta medaļas sprintā un iedzīšanas distancē.
Pasaules kausa ieguvēja sprinta distancē — 2007.—2008.; 2010.—2011.; 2011.—2012.
Magdalena Neuner, Nicolas Olonetzky. Sieger-Maschen, 2010. 144. lpp. ISBN 978-3-7724-6730-1. (vāciski)
Klein, Tom & Palme, Jürgen. «Interview with Magdalena Neuner». Biathlonworld, 2008. gada 16. martā. Skatīts: 2010. gada 3. aprīlī.[novecojusi saite] (angliski)
Klein, Tom. «Magdalena Neuner wins overall World Cup at age 21». Biathlonworld, 2008. gada 16. martā. Skatīts: 2010. gada 3. aprīlī.[novecojusi saite] (angliski)
Palme, Jürgen. «"We're pretty drained anyways" – Interview with Magdalena Neuner». Biathlonworld, 2009. gada 21. janvārī. Skatīts: 2010. gada 3. aprīlī.[novecojusi saite] (angliski)
Agence France-Press. «Biathlon: Vancouver 2010 ones to watch – Magdalena Neuner». Olympicsinfo.ca, 2010. gada 24. janvārī. Arhivēts no oriģināla, laiks: 2011. gada 6. jūlijā. Skatīts: 2010. gada 3. aprīlī. (angliski)
National Broadcasting Company. «Magdalena Neuner – Biography». NBCOlympics.com. Skatīts: 2010. gada 3. aprīlī. (angliski)
Futterman, Matthew. «The Skier Who Can't Shoot Straight». Wall Street Journal, 2010. gada 16. februārī. Skatīts: 2010. gada 3. aprīlī. (angliski)
The New York Times Company. «Magdalena Neuner – Athlete Biography». NYTimes.com. Skatīts: 2010. gada 3. aprīlī. (angliski)
Blume, Klaus. «Fräulein Neuner und das erstaunliche Gespür für Schnee». kicker online, 2006. gada 7. decembrī. Skatīts: 2010. gada 3. aprīlī. (vāciski)
Zeilmann, Kathrin. «Magdalena Neuner. Ein strickender Winterstar». Focus Online, 2007. gada 29. novembrī. Skatīts: 2010. gada 3. aprīlī. (vāciski)
Wiedemann, Roland. «Magdalena Neuner, Biathlon-Star und Profi-Strickerin». Spiegel Online, 2007. gada 30. novembrī. Arhivēts no oriģināla, laiks: 2011. gada 10. maijā. Skatīts: 2010. gada 3. aprīlī. (vāciski)
Wolfsgruber, Axel. «"Wie eine echte Königin"». Focus, 49/2007. Skatīts: 2010. gada 3. aprīlī. (vāciski)
Stracke, Peter. «Magdalena Neuner im Porträt». sueddeutsche.de, 2007. gada 22. decembrī. Arhivēts no oriģināla, laiks: 2009. gada 25. janvārī. Skatīts: 2010. gada 3. aprīlī. (vāciski)
Bellstedt, Klaus. «Powerfrau mit Zitterarm». stern.de, 2008. gada 8. februārī. Skatīts: 2010. gada 3. aprīlī. (vāciski)
Hacke, Detlef. «Lenas heile Welt». Der Spiegel, 6/2008. Arhivēts no oriģināla, laiks: 2011. gada 4. jūnijā. Skatīts: 2010. gada 3. aprīlī. (vāciski)
Dunker, Robert. «Magdalena Neuner ist der Liebling der Sponsoren». WELT Online, 2008. gada 17. martā. Skatīts: 2010. gada 3. aprīlī. (vāciski)
Kreisl, Volker. «Suche nach dem Nichts». Süddeutsche Zeitung, 2009. gada 11. decembrī. Arhivēts no oriģināla, laiks: 2010. gada 18. aprīlī. Skatīts: 2010. gada 3. aprīlī. (vāciski)
Claus Dieterle. «"Mensch, geht das schnell"». FAZ.NET, 2007. gada 9. februārī. Skatīts: 2010. gada 3. aprīlī. (vāciski)
Martin Beils. «Winterkönigin Neuner legt los». RP ONLINE, 2007. gada 27. novembrī. Skatīts: 2010. gada 3. aprīlī.[novecojusi saite] (vāciski)
Jürgen Palme. «Interview mit Magdalena Neuner». biathlonworld.com, 2008. gada 16. martā. Skatīts: 2010. gada 3. aprīlī.[novecojusi saite] (vāciski)
B2b Redaktion. «Interview mit Magdalena Neuner: Eine ganz normale junge Frau». biathlon2b.com, 2008. gada 14. novembrī. Arhivēts no oriģināla, laiks: 2010. gada 20. februārī. Skatīts: 2010. gada 3. aprīlī. (vāciski)
Claus Dieterle. «"Ich habe keine Angst mehr vor dem Schießen"». FAZ.NET, 2008. gada 4. decembrī. Skatīts: 2010. gada 3. aprīlī. (vāciski)
Axel Wolfsgruber. «"An Pleiten wächst man"». FOCUS Online, 2009. gada 9. februārī. Skatīts: 2010. gada 3. aprīlī. (vāciski)
Rainer Nachtwey. «"Der Kopf spielt einfach nicht mit"». sport1.de, 2009. gada 10. jūnijā. Arhivēts no oriģināla, laiks: 2009. gada 13. jūnijā. Skatīts: 2010. gada 3. aprīlī. (vāciski)
Claus Dieterle. «"Mein Gewehr muss leider im Keller schlafen"». FAZ.NET, 2010. gada 3. februārī. Skatīts: 2010. gada 3. aprīlī. (vāciski)
Claus Dieterle. «"Mittlerweile bin ich richtig abgeklärt"». FAZ.NET, 2011. gada 20. martā. Skatīts: 2010. gada 3. aprīlī. (vāciski)
«Früh übt sich». Zweites Deutsches Fernsehen. 2000. gada 20. martā. Skatīts: 2010. gada 21. novembrī.[novecojusi saite] (vāciski)
Claus Dieterle. «Die Ehrung der Sportler des Jahres 2007». Zweites Deutsches Fernsehen, 2007. gada 22. decembrī. Arhivēts no oriģināla, laiks: 2010. gada 3. septembrī. Skatīts: 2010. gada 21. novembrī. (vāciski)
Claus Dieterle. «Sportler des Jahres: Gala in Baden-Baden». Zweites Deutsches Fernsehen, 2010. gada 19. decembrī. Skatīts: 2010. gada 20. decembrī.[novecojusi saite] (vāciski)

Martins Dukurs (dzimis 1984. gada 31. martā Rīgā) ir latviešu skeletonists. Divu Olimpisko spēļu sudraba medaļu ieguvējs, astoņkārtējs pasaules kausa izcīņas uzvarētājs, kā arī seškārtējs pasaules (2011, 2012, 2015, 2016, 2017, 2019) un desmitkārtējs Eiropas čempions. Par sasniegumiem Olimpiskajās spēlēs piešķirts Triju Zvaigžņu ordenis.
Ar skeletonu nodarbojas kopš 1998. gada, Latvijas Olimpiskās vienības sastāvā — no 2004. gada. Startējis trijās ziemas olimpiskajās spēlēs (2006, 2010, 2014), 2006. gadā Turīnā izcīnīja 7. vietu, 2010. gadā Vankūverā un 2014. gadā Sočos — sudraba medaļu. Viņš ir veiksmīgākais Latvijas sportists ziemas olimpiskajās spēlēs.
2009.—2010. gada Pasaules kausa izcīņā pirmo reizi kļuva par uzvarētāju kopvērtējumā. Martins Dukurs kļuva par pirmo neatkarīgās Latvijas sportistu, kas uzvarējis Pasaules kausa kopvērtējumā kādā no ziemas sporta veidiem. Šo panākumu viņš atkārtoja 2010.—2011. gada sezonā, kad pirmo reizi kļuva arī par Pasaules čempionu, un nākamajās sešās sezonās. Astoņas uzvaras Pasaules kausa kopvērtējumā ir sacensību rekords.
Viņa brālis Tomass arī ir skeletonists, bet abu treneris ir viņu tēvs Dainis. Absolvējis Latvijas Universitāti.
M. Dukurs ar skeletonu nodarbojas kopš 1998. gada. 2000. gada 1. decembrī Vinterbergā debitēja Pasaules kausa izcīņas posmā ar izcīnītu 34. vietu. 2001.—2002. gada sezonā M. Dukurs startēja Eiropas kausā. 2003. gada Pasaules čempionātā junioriem viņš izcīnīja 11. vietu un 2004. gada čempionātā — 26. vietu. 2004. gadā iekļuva Latvijas Olimpiskās vienības sastāvā.
Pasaules kausā M. Dukurs turpināja piedalīties 2004. gada 26. novembrī Vinterbergā ar izcīnītu 37. vietu. Vēl 2004.—2005. gada sezonā viņš piedalījās piecos posmos. Leikplesidas trasē tika sasniegta 13. vieta, kas tajā sezonā bija labākais M. Dukura uzstādītais rezultāts. Kopvērtējumā viņš ar izcīnītiem 139 punktiem ierindojās 19. vietā.
2005.—2006. gada sezonā labāko vietu M. Dukurs izcīnīja Leikpleisidā (10. vieta). Vēl Martins izcīnīja 14., 16., divas 20. un 26. vietu atsevišķos kausa izcīņas posmos. 2006. gada Eiropas čempionātā viņš finišēja 8. vietā. 2006. gada ziemas olimpiskajās spēlēs Turīnā M. Dukurs izcīnīja augsto 7. vietu. Tas bija viens no 2006. gada Turīnas Olimpisko spēļu labākajiem Latvijas pārstāvju sasniegumiem.
2006.—2007. gada sezonas piektajā posmā Īglsā otro reizi karjerā iekļuva Pasaules kausa posma pirmajā desmitniekā (pirmā reize — 2006. gada Olimpiskajās spēlēs). Viņš izcīnīja 9. vietu. Nākamajā posmā Sanktmoricā tika izcīnīta 6. vieta, savukārt 2007. gada 16. februārī Pasaules kausa posmā Vinterbergā M. Dukurs pirmoreiz karjerā kādā no Pasaules kausa posmiem kāpa uz goda pjedestāla. 2007. gada Pasaules čempionātā Sanktmoricā viņš izcīnīja 6. vietu. Pasaules kausa pēdējā posmā, kas vienlaikus bija arī Eiropas čempionāts, M. Dukurs izcīnīja 5. vietu posma kopvērtējumā, savukārt Eiropas čempionātā tika ieņemta 4. vieta. Sezonas kopvērtējumā M. Dukurs ierindojās 12. vietā ar 88 izcīnītiem punktiem.
2007.—2008. gada sezonā M. Dukurs vienīgi divos sezonas posmos (Pārksitijā un Kēnigszē) neiekļuva pirmajā desmitniekā. Sezonas priekšpēdējā posmā 8. februārī Vinterbergā viņš izcīnīja savu pirmo uzvaru Pasaules kausa posmos. Pasaules čempionātā Altenbergā tika ieņemta 5. vieta. Pasaules kausa kopvērtējumā M. Dukurs pirmoreiz karjerā iekļuva pirmajā desmitniekā, ar 1369 punktiem ierindojoties 5. vietā. 2008.—2009. gada Pasaules kausa sezonā sportists ne reizi neuzvarēja, taču trīs reizes kāpa uz goda pjedestāla. Altenbergas posmā tika izcīnīta otrā vieta, savukārt Vinterbergā un Īglsā — trešā vieta. 2009. gada Pasaules čempionātā Leikpleisidā M. Dukurs ierindojās 11. vietā, savukārt Eiropas čempionātā — 13. vietā. Pasaules kausa kopvērtējumā ar 1282 punktiem M. Dukurs ierindojās 6. vietā.
2009.—2010. gada Pasaules kausa sezonu M. Dukurs iesāka veiksmīgi, izcīnot savu otro uzvaru Pasaules kausa posmos Pārksitijā. Nākamajā posmā Leikpleisidā viņš ierindojās 3. vietā. 2009. gada decembrī notikušajos posmos Eiropā M. Dukurs startēja ar atšķirīgām sekmēm — Čezānā tika izcīnīta 2. vieta, Vinterbergā otro reizi karjerā guva uzvaru, savukārt Altenbergā latvietis vienīgo reizi karjerā neiekļuva pirmajā trijniekā. Atlikušajos trīs Pasaules kausa posmos 2010. gadā M. Dukurs izcīnīja divas uzvaras (Kēnigszē un Īglsa) un ieņēma trešo vietu Sanktmoricā. Sanktmoricas posma rezultāti tika noteikti pēc viena brauciena aizvadīšanas, jo otrais tika atcelts. Savukārt Īglsas posms bija arī kā Eiropas čempionāts, kurā M. Dukurs arī svinēja uzvaru. Pasaules kausa kopvērtējumā M. Dukurs ar 1694 punktiem izcīnīja uzvaru, tādējādi viņš ir pirmais neatkarīgās Latvijas sportists, kas uzvarējis Pasaules kausa kopvērtējumā kādā no ziemas sporta veidiem.
2010. gada Olimpiskajās spēlēs M. Dukurs bija Latvijas karognesējs atklāšanas ceremonijā. Pirms sacensību sākuma laikraksta Calgary Herald skatījumā viņš bija viens no desmit 2010. gada Olimpisko spēļu favorītiem.Pirmajā braucienā M. Dukurs startēja pirmais (pirmajā braucienā sportisti startē Pasaules kausa kopvērtējuma kārtībā). Pirmajā braucienā viņš uzstādīja jaunu trases rekordu un tuvāko konkurentu Kanādas sportistu Džonu Montgomeriju apsteidza par 0,28 sekundēm. Otrajā braucienā M. Dukurs startēja kā 20., uzrādīja otro rezultātu un pārsvars par otrā vietā esošo Dž. Montgomeriju nedaudz samazinājās līdz 0,26 sekundēm. Pārējie divi braucieni norisinājās nākamajā sacensību dienā. 3. braucienā M. Dukurs startēja pirmais un atkal nedaudz zaudēja Dž. Montgomerijam, kurš vēl joprojām bija otrajā vietā, bet pārsvars saruka līdz 0,18 sekundēm. Ceturtajā, pēdējā, sacensību braucienā M. Dukurs startēja kā pēdējais un, parādot otro labāko laiku, viņš zaudēja pirmo pozīciju, līdz ar to ieguva Olimpisko spēļu sudraba medaļu, zaudējot vienīgi Dž. Montgomerijam 0,07 sekundes. Šī bija trešā medaļa neatkarīgajai Latvijai ziemas olimpiskajās spēlēs, otrā šajās spēlēs un pirmā medaļa Latvijai skeletonā.Par izcīnīto sudraba medaļu M. Dukurs 2010. gada 18. martā saņēma 50 000 latu prēmiju no Izglītības un zinātnes ministrijas, bet viņa tēvs un treneris Dainis Dukurs — 23 500 latus. 2010. gada aprīlī viņam tika piešķirts Triju Zvaigžņu ordenis.2010. gada pavasarī M. Dukurs iesaistījās vairākās sabiedriskās aktivitātēs, tai skaitā pasniedza sporta stundas skolās akcijas "Slaveni sportisti skolās" ietvaros un iestādīja sudrabapsi Olimpiešu alejā.
2010.—2011. gada Pasaules kausa sezonas pirmais posms norisinājās Vistleras trasē, Kanādā, 2010. gada 26. novembrī, kurā izcīnīja sudraba medaļu Olimpiskajās spēlēs. Posmā uzvaru svinēja kanādietis Džons Montgomerijs, taču M. Dukurs palika 5. vietā. Otrais posms notika Kalgari trasē, Kanādā, 2. februārī. Šajā posmā viņš guva savu pirmo uzvaru sezonā un sesto uzvaru Pasaules kausa posmos karjerā. Pēc uzvaras Kalgari posmā viņš kopvērtējumā ierindojās 3. vietā. Pasaules kausa izcīņas trešajā posmā Pārksitijā, ASV, kas norisinājās nedēļu pēc posma Kalgari, viņš ierindojās trešajā vietā, uzvaru posmā svinēja 2010. gada Olimpisko spēļu bronzas laureāts krievs Aleksandrs Tretjakovs. Pasaules kausa izcīņas ceturtajā posmā Leikpleisidā, ASV, viņš vienīgo reizi sezonā ierindojās otrajā vietā, līdz šai izcīnītajai vietai tas bija M. Dukura otrs labākais sasniegums sezonā. Pēc izcīnītās otrās vietas viņš kļuva par Pasaules kausa kopvērtējuma līderi.
2010. gada 2. decembrī M. Dukurs tika nominēts Latvijas Gada balvai sportā nominācijā "Labākais Latvijas sportists". 2010. gada 23. decembrī M. Dukurs tika atzīts par 2010. gada labāko, populārāko Latvijas sportistu un kopā ar brāli Tomasu saņēma LTV7 speciālbalvu par atsaucīgumu un atvērtumu televīzijai.2011. gada pirmajā posmā Īglsā, kur 2009.—2010. gada sezonā notika Eiropas čempionāts (uzvaru svinēja M. Dukurs), latviešu skeletonists svinēja uzvaru, otrās vietas ieguvēju Sergeju Čudinovu (Krievija) apsteidzot par 0,8 sekundēm. 23. janvārī Vinterbergā M. Dukurs kļuva par divkārtējo Eiropas čempionu, kas bija Pasaules kausa posms un Eiropas čempionāts vienlaikus, abos braucienos finišējot pirmajā vietā. 28. janvārī ar uzvaru PK septītajā posmā M. Dukurs nodrošināja sev otro Pasaules kausu pēc kārtas. Šajā posmā pirmoreiz karjerā goda pjedestālu sasniedza Jaunzēlandes sportists Bens Sendfords, kas bija arī Jaunzēlandes sportistu augstākais panākums Pasaules kausā. Pasaules kausa pēdējā posmā Čezānā M. Dukurs finišēja pirmajā vietā un viņa brālis Tomass Dukurs bija otrais. Šī bija pirmā abu latviešu dubultuzvara Pasaules kausa posmos. Pasaules kausa kopvērtējumā viņš ieguva 1719 punktus, otrās vietas ieguvēju vācieti Sandro Štīliki apsteidzot par 253 punktiem. Martina brālis Tomass ar izcīnītiem 1242 punktiem kopvērtējumā ierindojās 8. vietā.
2011. gada 24. un 25. februārī notika Pasaules čempionāts Kēnigszē trasē Vācijā. Pēc pirmajā dienā veiktajiem diviem braucieniem M. Dukurs ir līderis, otrajā braucienā viņš uzstādīja jaunu trases rekordu. Arī otrajā dienā notikušajos braucienos M. Dukurs bija līderis, tā svinot uzvaru Pasaules čempionātā. Tā bija pirmā medaļa Pasaules čempionātos skeletonā gan M. Dukuram, gan kādam Latvijas sportistam. Tāpat M. Dukurs kļuva par pirmo neatkarīgās Latvijas pasaules čempions olimpiskajos ziemas sporta veidos.
2011.—2012. gada Pasaules kausa sezona tika uzsākta veiksmīgi. Sezonas pirmajā posmā Īglsā, kas norisinājās 3. decembrī M. Dukurs izcīnīja uzvaru ar uzstādītu trases rekordu pirmajā braucienā (52,69 s). Uzvaru viņš guva arī sezonas otrajā posmā Laplaņā 9. decembrī, arī šoreiz latvietis uzstādīja trases rekordu — pirmais brauciens tika veikts 1:00,51 min. Laplaņas posmā otro vietu izcīnīja viņa brālis Tomass, tā bija viena no nedaudzajām brāļu dubultuzvarām Pasaules kausa posmos. Sezonas trešajā posmā Vinterbergā tika veikts eksperiments, sacensības aizvadot jaunā formātā — sacensību pirmajā dienā bija paredzēts aizvadīt divus braucienus, kuros uzrādīto rezultātu summa būtu kā kvalifikācijas posms, sacensību otrajā dienā startētu kvalifikācijā pirmās desmit vietas ieņēmušie sportisti, posma rezultātos neņemot vērā pirmās dienas rezultātus. Protestu dēļ gan sacensību formāts tika mainīts. Sacensības tika aizvadītas sliktos laikapstākļos, kuru dēļ tika atcelti kvalifikācijas otro braucienu rezultāti. Kvalifikācijas pirmajā braucienā M. Dukurs uzstādīja labāko rezultātu, ko viņš arī atkārtoja otrās dienas braucienā, tādējādi kļūdams par sacensību uzvarētāju. 2011. gadā M. Dukurs nepiedzīvoja nevienu zaudējumu, visos abu sezonu posmos gūstot uzvaras.
2011. gada 22. decembrī otro gadu pēc kārtas tika atzīts par gada labāko un populārāko Latvijas sportistu. 2012. gada pirmajā posmā Altenbergā, kas bija arī kā Eiropas čempionāts, M. Dukurs svinēja savu 14. uzvaru Pasaules kausa posmos, otro vietu ieņēma viņa brālis T. Dukurs. 2012. gada 14. janvārī notikušajā Pasaules kausa posmā Kēnigszē trasē M. Dukurs pirmoreiz 2011.—2012. gada sezonā neierindojās pirmajā trijniekā, taču ieņēma 6. vietu pēc pieļautās kļūdas otrajā braucienā. Savukārt nākamajā posmā Sanktmoricā M. Dukurs guva savu 15. uzvaru Pasaules kausa izcīņas posmos. Uzvaru izcīnīja arī pirmspēdējā Pasaules kausa izcīņas posmā Vistlerā, kur 2010. gadā notika Olimpisko spēļu sacensības. Divu braucienu kopsummā viņš sasniedza rezultātu 1:45,76 min. Tā bija viņa pirmā uzvara Vistleras trasē notikušajās sacensībās. Sezonas pēdējā posmā Kalgari, Kanādā, viņš guva 17. uzvaru karjerā, otrās vietas ieguvēju A. Tretjakovu no Krievijas pārspējot par 0,68 sekundēm. Kopvērtējumā ar 1751 punktu M. Dukurs kļuva par kopvērtējuma uzvarētāju, otrajā vietā esošo vācieti Franku Rommelu apsteidzot par nepilniem 150 punktiem. M. Dukura brālis T. Dukurs sezonas kopvērtējumā ierindojās trešajā vietā. Viņš kļuva par otro skeletonistu Pasaules kausa vēsturē, kas kopvērtējumā izcīna trīs uzvaras pēc kārtas.2012. gada Pasaules čempionāts notika Leikpleisidā, ASV. Pirms sacensībām M. Dukurs guva nelielu kājas savainojumu. Jau pirmajā braucienā viņš izvirzījās vadībā ar 0,2 sekunžu lielu pārsvaru pār otro vietu (Franks Rommels). Turpmākajos braucienos šis pārsvars pieauga. M. Dukurs uzvarēja ar 3:37,09 minūtēm, sudraba medaļnieku, vācieti F. Rommelu apsteidzot jau vairāk nekā par divām sekundēm. M. Dukura brālis T. Dukurs Pasaules čempionātā izcīnīja 5. vietu. M. Dukurs kļuva par pirmo skeletonistu, kas divus gadus pēc kārtas uzvarējis Pasaules čempionātā un Pasaules kausa izcīņā. Tāpat viņš kļuva tikai par otro skeletonistu, kas Pasaules čempionātā izcīnījis divas uzvaras pēc kārtas, kanādietis Raiens Devenports uzvarēja 1996. un 1997. gada Pasaules čempionātos.
2012.—2013. gada Pasaules kausa sezona tika uzsākta veiksmīgi. Sezonas pirmajā posmā Leikpleisidā uzvarētājs tika noteikts triju braucienu kopsummā. M. Dukurs uzvarēja, savukārt otrajā vietā ierindojās viņa brālis T. Dukurs. Šī bija viņa pirmā uzvara šajā trasē. 17. novembrī M. Dukurs izcīnīja uzvaru arī Pārksitijas trasē, kas bija viņa 19. uzvara Pasaules kausa posmos. Nākamajā posmā Vistlerā, kur 2010. gadā notika Olimpiskās spēles, viņš ierindojās 2. vietā. Šis bija otrais posms 2012. gadā, kurā M. Dukurs neizcīnīja pirmo vietu (kalendārā gada otrajā posmā Kēnigszē arī uzvaru guva vācietis Franks Rommels). 17. decembrī viņš svinēja savu 20. uzvaru Pasaules kausa posmos karjerā, kad triumfēja Vinterbergas trasē. Decembrī viņš tika izvirzīts kā pretendents uz Latvijas Gada balvu sportā kā labākais sportists un kā populārākais sportists, tomēr abās nominācijās par uzvarētāju tika atzīts olimpiskais čempions BMX Māris Štrombergs. 2012. gadu M. Dukurs pabeidza ar uzvaru Laplaņas trasē, nostiprinoties Pasaules kausa kopvērtējuma pirmajā vietā.2013. gadu latvietis uzsāka ar uzvaru Altenbergas trasē, kas bija viņa piektā uzvara 2012.—2013. gada sezonā. Uzvara tika gūta arī Kēnigszē trasē, divus posmus pirms Pasaules kausa sezonas nostiprinoties kopvērtējuma pirmajā vietā, tuvāko sekotāju (brāli Tomasu) apsteidzot par 198 punktiem. 2013. gada 19. janvārī M. Dukurs guva 24. uzvaru Pasaules kausa izcīņas posmos, uzvarēdams Īglsas posmā, kas bija arī Eiropas čempionāts. M. Dukuram šis bija ceturtais Eiropas čempiontituls pēc kārtas. 2012. gada februārī Sanktmoricā notikušajā Pasaules čempionātā viņam neizdevās aizstāvēt pasaules čempiona titulu, pirmoreiz karjerā Pasaules čempionātā izcīnot sudraba medaļu. Četru braucienu summā Dukurs par 0,03 sekundēm atpalika no krieva Aleksandra Tretjakova. Sezonas pēdējais posms tika aizvadīts jaunajā Soču trasē, kur 2014. gadā notiks ziemas olimpiskās spēles. M. Dukurs šeit svinēja uzvaru, ceturto sezonu pēc kārtas iegūstot Pasaules kausu ar kopvērtējumā savāktiem 2010 punktiem, kā arī izcīnot 100 000 eiro naudas balvu, kas tika piešķirti par uzvarām Kēnigszē, Īglsas un Soču trasēs. Viņš ir pirmais skeletonists Pasaules kausa izcīņas vēsturē, kas uzvarējis četrās sezonās pēc kārtas, kā arī otrs visvairāk uzvaras Pasaules kausa sezonās izcīnījušais sportists — piecās sezonās ir uzvarējis austrietis Kristians Auers. Sezonas kopvērtējuma otrajā vietā ierindojās Martina brālis Tomass, šī ir pirmā abu brāļu dubultuzvara Pasaules kausa izcīņā.Ar izcīnītiem četriem Pasaules kausa kopvērtējumiem pēc kārtas latvietis tika iekļauts Ginesa pasaules rekordu grāmatā.
2013.—2014. gada Pasaules kausa sezona tika uzsākta ar uzvaru Kalgari trasē 2013. gada 30. novembrī. Otrajā posmā, kas notika Pārksitijas trasē 2013. gada 6. decembrī, viņš ierindojās 2. vietā. Šī bija pirmā reize 2013. gadā, kad Dukurs neuzvar Pasaules kausa izcīņas posmā. Sezonas trešajā posmā Leikpleisidā viņš ieņēma 8. vietu, kas ir pēdējo piecu sezonu sliktākais rezultāts latviešu sportistam. 2013. gada decembrī trešo reizi karjerā tika atzīts par Latvijas gada labāko sportistu.
2014. gada pirmajā posmā Dukurs guva uzvaru Vinterbergas trasē, izcīnot 27 uzvaru Pasaules kausa posmos. Uzvara tika izcīnīta arī nākamajā posmā Sanktmoricas trasē, pēc kuras latvietis atgriezās Pasaules kausa kopvērtējuma līdera statusā. Divas dienas pēc pirmās uzvaras Sanktmoricā šajā trasē tika izcīnīta arī otrā uzvara, trešo reizi pēc kārtas Martins kopā ar savu brāli Tomasu izcīnīja dubultuzvaru. Sezonas priekšpēdējā posmā Īglsā, Austrijā, izcīnīja savu 30. uzvaru Pasaules kausa posmos. Sezonas pēdējā posmā, kas bija arī Eiropas čempionāts, viņš uzvarēja, tādējādi piekto sezonu pēc kārtas triumfējot Pasaules kausa kopvērtējumā. Martins ir pirmais skeletonists, kas kopvērtējumā uzvar piecas sezonas pēc kārtas. Tāpat viņš otro sezonu pēc kārtas izcīnīja 100 000 eiro lielu naudas balvu, kas gan šoreiz tika dāvāta arī visu sešu braucienu uzvarētājam pēdējos trijos posmos.Pirms 2014. gada ziemas olimpisko spēļu M. Dukurs britu laikraksta The Daily Telegraph vērtējumā tika iekļauts desmit potenciālo Olimpisko spēļu zvaigžņu sarakstā.Četru braucienu kopsummā latvietis otrajās Olimpiskās spēles pēc kārtas izcīnīja sudraba medaļu, piekāpjoties Krievijas sportistam Aleksandram Tretjakovam. Ar divām sudraba medaļām Martins ir veiksmīgākais Latvijas sportists ziemas olimpiskajās spēlēs.
2014.—2015. gada Pasaules kausa sezona tika uzsākta ar trim Martina un viņa brāļa Tomasa Dukura dubultuzvarām. Uzvara tika gūta sešos no pirmajiem septiņiem sezonas posmiem. Vienīgi sezonas ceturtajā posmā Kēnigszē viņš ierindojās 2. vietā. Posmā Laplaņā Dukurs sesto reizi karjerā kļuva par Eiropas čempionu. Sliktās trases sagatavotības dēļ tika aizvadīts tikai viens brauciens.
Martins Dukurs 2014. gada nogalē ceturto reizi karjerā un otro gadu pēc kārtas tika atzīts par gada labāko sportistu Latvijā. Tāpat ceturto reizi tika atzīts par gada sportistu "Sporta Avīzes" gada aptaujā.
2014.—2015. gada Pasaules kausa sezona tika uzsākta ar trim uzvarām, uzvara Kēnigszē posmā bija jau 40. viņa karjerā.
Martins Dukurs 2015. gada nogalē piekto reizi karjerā un trešo gadu pēc kārtas tika atzīts par gada labāko sportistu Latvijā.
2017. gada 22. novembrī Starptautiskā Olimpiskās komiteja pieņēma lēmumu par antidopinga kodeksa pārkāpumiem atņemt 2014. gada Soču olimpisko spēļu zelta medaļu Krievijas sportistam Aleksandram Tretjakovam. Pašlaik gan Starptautiskā bobsleja federācija nav pieņēmusi lēmumu par to, vai šī iemesla dēļ Martins Dukurs iegūs zelta medaļu. Pasaules kausa sezonas laikā izcīnīja divas uzvaras, trīsreiz bija otrais, kopvērtējumā ierindojās 4. vietā.
Martins Dukurs ir dzimis 1984. gada 31. martā Rīgā. Brālis Tomass Dukurs arī ir skeletonists. Viņu tēvs Dainis Dukurs ir bijušais bobslejists, Siguldas bobsleja un kamaniņu trases direktors un abu dēlu treneris, savukārt māte ir grāmatvede. Bērnībā M. Dukurs nodarbojies ar volejbolu, vieglatlētiku.M. Dukurs dzīvo Siguldā. Izglītību ieguvis Siguldas 1. vidusskolā, Siguldas valsts ģimnāzijā un Latvijas Universitātē, ko absolvējis ar bakalaura grādu ekonomikā. Kopā ar brāli darbojies autobiznesā.M. Dukura dzīvesbiedre Jana Krūmiņa ir absolvējusi Biznesa augstskolu "Turība", strādā auto mārketingā, aizraujas ar mākslu. Ģimene audzina divas meitas, kas dzimušas 2012. un 2015. gadā.
Pasaules kausa kopvērtējuma uzvarētājs — 2009.—2010., 2010.—2011., 2011.—2012., 2012.—2013., 2013.—2014., 2014.—2015., 2015.—2016.
Jānis Pārums. «M. Dukurs: "Par kopvērtējumu nesaspringstu"». sportacentrs.com, 2009. gada 26. novembrī. Skatīts: 2010. gada 4. martā.
«Martins Dukurs: "Šo medaļu veltu tēvam"». sportacentrs.com. 2010. gada 21. februārī. Skatīts: 2010. gada 2. martā.
Ingmārs Jurisons. «Martins Dukurs: "Nav pamata nokārt galvu"». sportacentrs.com, 2010. gada 20. februārī. Skatīts: 2010. gada 2. martā.
Ingmārs Jurisons. «Martins Dukurs: "Viss izšķirsies rīt"». sportacentrs.com, 2010. gada 19. februārī. Skatīts: 2010. gada 2. martā.
Jānis Pārums. «M. Dukurs: "Ja vācieši uzlabos startu, ar mums būs cauri"». sportacentrs.com, 2010. gada 31. oktobrī. Skatīts: 2010. gada 1. janvārī.
Ilvars Koscinkevičs. «Sudraba braucējs, zelta komanda». Diena.lv, 2010. gada 24. februārī. Skatīts: 2011. gada 24. decembrī.

Mošeja ir islāma sekotāju reliģiskā kulta vieta. Mošeju visbiežāk musulmaņi sauc tās oriģinālajā arābu valodas vārdā par mesdžidu (مسجد — ˈmæsʤɪd, dsk. mesādžid,  مساجد — /mæˈsæːʤɪd/). Latviešu valodā pierasts ar vārdu mošeja apzīmēt visas musulmaņu reliģiskā kulta celtnes, bet arābu valodā mošejām ir dažādi nosaukumi. Atšķirībā no mazākām un privātām mošejām, lielās jeb kopienas mošejas sauc par džāmi ( جامع  — /jāmiʕ/) un tās pilda vairākas papildu sabiedriskās dzīves funkcijas.
Galvenais mošejas uzdevums ir kalpot par pulcēšanās vietu lūgšanām un citiem svarīgiem musulmaņu dzīves gadījumiem. Lūgšanas vada imāms. Mošejas ir arī musulmaņu informācijas, izglītības un debašu centri, tās ir vietas, kur satikt savus draugus un paziņas. Pasaulē mošejas ir pazīstamas ar to svarīgumu musulmaņu acīs un ar islāma arhitektūras labākajiem paraugiem. Mošeju celtniecība ir ievērojami attīstījusies no laika, kad tās bija tikai labiekārtoti laukumi. Tagad tās tiek celtas ar lieliem kupoliem, augstiem minaretiem un plašām lūgšanu zālēm. Pirmās mošejas tika celtas Arābijas pussalā, bet mūsdienās tās ir atrodamas daudzās pasaules vietās.
Lai gan mūsdienās mošejas asociējas ar lieliem vārtiem un minaretiem, tomēr pirmās mošejas bija vienkārši labiekārtoti laukumi zem atklātas debess. Kopš šiem pirmsākumiem tās 1000 gadu gaitā ir ievērojami attīstījušās un izplatījušās visā pasaulē.
Saskaņā ar Korānu, pirmā mošeja pasaulē ir Kaaba, kuru pēc Dieva pavēles uzcēlis pravietis Ibrāhīms (Ābrams) ar savu dēlu Ismaīlu (Ismaēlu). Tiek uzskatīts, ka vietā, kur uzcelta Kaaba, atradusies eņģeļu celtā Ādama un Ievas lūgšanu telts. Toties vecākā mošeja ir Kubas mošeja Medīnā, kur dzīvojis Muhameds, kamēr nevarēja atgriezties Mekā.
Reliģiskie rituāli Kaabā notika arī arābu pagānisma laikā un Muhameds vienmēr Kaabu turēja augstā godā. Mekas kuraišu cilts, kuras atbildībā bija Kaaba, mēģināja nepieļaut Muhameda un viņa sekotāju iekļūšanu Kaabā un tādēļ musulmaņi izvirzīja apsūdzības, kas fiksētas arī Korānā. Pēc tam, kad Muhameds 630. gadā iekaroja Meku, Kaaba tika pasludināta par Harāma mošeju, jeb Svēto mošeju. Lai teritorijā ap Kaabu varētu noturēt lūgšanas arvien pieaugošajam ticīgo skaitam, mošeja nākamajos gadsimtos tika paplašināta un tās tagadējos apmērus tā ieguva Osmaņu impērijas laikā, kad to pārbūvēja sultāns Selims II.Kad Muhameds ar saviem sekotājiem 662. gadā ieradās Jatribā (tag. Medīna) pēc hižras, visupirms tie uzbūvēja Kubas mošeju mazā ciematā netālu no pilsētas. Musulmaņi uzskata, ka Kubas mošejā Muhameds pavadījis trīs dienas un tad devies uz Medīnu.
Dažas dienas pēc darbu uzsākšanas pie Kubas mošejas celtniecības, Muhameds devās dibināt vēl vienu mošeju Medīnā, kas mūsdienās zināma kā Nebevi mošeja, jeb Pravieša mošeja. Šo nosaukumu tai piešķīra pēc tam, kad tajā pirmo reizi Muhameds bija noturējis pirmās piektdienas lūgšanas. Pēc šīs mošejas izveidošanas, tajā ieviestās tradīcijas ir pamats visu citu mošeju tradīcijām, piem. sauciens uz lūgšanām (azans), kā to izpilda mūsdienās, pirmo reizi tika izpildīts šajā mošejā. Nebevi mošejai tika izveidots liels pagalms un tādēļ arī mūsdienās visām mošejām tiek būvēti lieli pagalmi. Sākotnēji Muhameds lūgšanas vadīja, stāvot arkādes galā, bet vēlāk viņam tika izgatavots minbars (kancele), kur pakāpties, lai uzrunātu visus lūgšanu dalībniekus.
Muhameds dzīvoja Medīnā pie mošejas un tādēļ Medīna kļuva gan par reliģisko, gan politisko centru visai agrīnajai musulmaņu sabiedrībai. Te notika pārrunas, tika plānota militārā stratēģija, turēti kara gūstekņi, šķirti strīdi, izplatīta reliģiskā informācija, pieņemtas un sadalītas dāvanas. Mošejā tika ārstēti slimnieki un ievainotie, kā arī vairāki musulmaņi te dzīvoja savās teltīs un būdās.Mūsdienās islāmā Harāma mošeja, Nebevi mošeja un Aksas mošeja tiek uzskatītas par svētākajām vietām.
Līdz ar musulmaņu sabiedrības paplašināšanos ārpus Arābijas pussalas, mošejas sāka celt arī citviet. Jau 640. gadā musulmaņu varā nokļuva Ēģipte un te tika uzceltas tik daudz mošeju, ka valsts galvaspilsēta Kaira tiek dēvēta arī par pilsētu ar tūkstoš minaretiem.Ēģiptes mošejas viena no otras atšķiras ar to ikdienas funkcijām, jo citās ir izbūvētas arī islāma skolas (medreses), bet citās — slimnīcas vai kapi.Osmaņu impērijā (mūsdienu Turcijas priekštece) pirmās mošejas sāka būvēt ap 11. gadsimtu, kad turki sāka pāriet islāmā. Vairākas turku mošejas sākotnēji bijušas Bizantijas baznīcas vai katedrāles (piemēram Ajasofja Stambulā). Osmaņi savām mošejām izveidoja atšķirīgu stilu, kur raksturīgi bija lieli centrālie kupoli, vairāki minareti un atklātas fasādes. Osmaņu stila mošejās atšķirīgi elementi arī bija smalki apstrādātas kolonnas, ailes un augsti griesti. Mūsdienu Turcijā var apskatīt vairākas impērijas laika mošejas, kas atspoguļo šo atšķirīgo osmaņu stilu.
Neskaitāmās Eiropas pilsētās arī tika uzceltas mošejas, bet vislielākais skaits uzcelts iepriekšējā gadsimtā, kad ievērojams musulmaņu skaits dzīvo lielākajās pilsētās — Romā, Londonā un Minhenē. Tur redzamas mošejas, kas celtas pēc tradicionāliem principiem — ar kupolu un minaretiem. Šīs mošejas ir arī musulmaņu sabiedrības centri. ASV ir aptuveni 40-50 tūkstoši mošeju un tieši tur islāms ir ātrāk augošā reliģija.
Saskaņā ar musulmaņu vēsturnieku datiem, pilsētās, kas musulmaņiem padevušās un noslēgušas miera līgumu, varēja atstāt savas baznīcas un sinagogas, bet tās tika izmantotas arī kā mošejas. Pēc Konstantinopoles ieņemšanas, Osmaņu impērija par mošejām pārvērta gandrīz visas pilsētā esošās bizantiešu baznīcas, klosterus un kapelas. Vairākos gadījumos mošejas ir uzceltas tādās vietās, kas svētas arī kristiešiem vai jūdaistiem, jo tās par svētām uzskata arī islāmā.Savukārt, arī musulmaņu mošejas tikušas pārvēstas par citu reliģiju kulta vietām — piemēram, Spānijā pēc 1492. gada (moru sakāve). Ievērojamākā no pārveidotām mošejām ir Kordovas mošeja.
Katram pilngadīgam musulmanim ir pienākums veikt lūgšanas (salāhs) piecas reizes dienā. Tie, kas ir slimi un sievietes pēc dzemdībām ir atbrīvotas no šā pienākuma (sk. Šariats). Mazākas mošejas organizē tikai pāris lūgšanas dienā, bet lielākās — visas piecas reizes: pirms saullēkta (fadžrs), dienas vidū (zuhrs), pēcpusdienā (asrs), pēc saulrieta (megribs) un naktī (iša). Saskaņā ar hadītu, musulmaņiem lūgšanas jānotur mošejā, jo kopīgas lūgšanas ir daudz labākas nekā vienatnē. Mošeja ir islāma kopienas centrs un tā simbolizē kopienas vienotību.
Papildus ikdienas piecām lūgšanām, mošejās notiek piektdienu lūgšanas, kuras notiek dienas vidus lūgšanu vietā. Lai arī ikdienas lūgšanas var noturēt jebkurā tīrā vietā, piektdienās visiem vīriešiem obligāti jāpiedalās mošejas lūgšanā.Bēru lūgšanas tiek rīkotas mošejā par godu mirušam musulmanim un tajās piedalās visa draudze, tai skaitā imāms. Atšķirībā no ikdienas lūgšanām, bēru lūgšanas notiek ārā — pagalmā, kas ir vistuvāk mošejai.Islāma kalendārā ir divas galvenās svētku dienas (t.s. eidi): Fitra eids un Aza eids. Abās dienās mošejā tiek rīkoti īpašas rīta lūgšanas. Dažkārt šajās svētku dienās draudze īrē plašākas telpas, kur noturēt lūgšanas plašākam ticīgo lokam, bet mošejas, kurām ir lieli pagalmi, lūgšanas notur pagalmos vai laukumos pie mošejas.
Islāma svētāko mēnesi Ramadānu atzīmē ar dažādiem sarīkojumiem. Tā kā musulmaņiem ir jāievēro gavēnis visu diennakts gaišo laiku, mošejās visiem tiek organizēta neliela maltīte (iftārs) pēc saulrieta un ceturtās lūgšanas. Ēdienu piegādā draudzes locekļi. Mazāku draudžu mošejās maltīte netiek noturēta katru dienu, bet lielākās mošejas saviem draudzes locekļiem gatavo arī agrās brokastis pirms pirmajām lūgšanām. Draudze parasti sākumā cienā mazturīgākos draudzes locekļus, jo Ramadāna laikā labdarība ir obligāta un tiek augstu vērtēta.Pēc piektām obligātajām lūgšanām lielākās mošejas notur arī papildu lūgšanas. Šādas nakts lūgšanas parasti notiek aptuveni divas stundas. Tajās draudzes loceklis, kas iemācījies no galvas visu Korānu, deklamē kādu tā daļu. Atsevišķas lielākās mošejas notur lūgšanas visu nakti, jo islāmā tic, ka pravietis Muhameds pirmās Korāna daļas no Dieva saņēma tieši naktī. Nakts lūgšanu laikā vairāki uzaicinātie islāma speciālisti lasa lekcijas un vietējā draudze periodiski pasniedz maltīti.
Ramadāna pēdējās desmit dienās lielākajās mošejās izpildāms itikafs, kas jāveic vismaz vienam draudzes loceklim. Itikafa tradīcija nosaka, ka pēdējās desmit Ramadāna dienas šī persona nepamet mošeju un pavada visu laiku, kalpojot un studējot islāmu. Draudze itikafa veicēju apgādā ar pārtiku un visām citām dzīvošanai nepieciešamajām lietām.
Trešais no pieciem islāma pīlāriem nosaka, ka musulmanim jādod aptuveni viena četrdesmitā daļa no savas mantības labdarībai kā ziedojums. Tā kā mošeja ir islāma kopienas centrs, cilvēki savus ziedojumus nodod mošejai. Papildus šiem ziedojumiem, mošejas arī nodarbojas ar citu ziedojumu vākšanu, kas paredzēti dāvināšanai mazturīgiem draudzes locekļiem vai lūgšanu uzturēšanas izdevumiem.
Pēc Muhameda nāves vairāki musulmaņu valdnieki viņu atdarināja un savu valdījumu centros vispirms būvēja mošejas. Isfahāna Irānā ir ievērojamākais paraugs tam, kā mošejas veido pilsētas centru. Jaunākās mošejas, kas būvētas valstīs, kur musulmaņi nav vairākums, tiek celtas vairāk nomaļus. Ja mošeju uzceļ mazapdzīvotā vietā, tad ar laiku te dzīvot pārceļas arvien vairāk musulmaņu un viņu uzņēmumi. Līdz ar to mošeja kļūst par savdabīgu centru. ASV jauno mošeju skaits mazāk apdzīvotos rajonos ir daudz lielāks nekā biezi apdzīvotajos.
Viena no mošejas funkcijām ir izglītība un audzināšana. Vairākās mošejās, it īpaši valstīs, kur islāma skolas nefinansē valsts, tiek ierīkotas pilna laika skolas, kurās māca gan islāma mācības, gan parasto skolas vielu. Šādu skolu skolniekus iedala pamatskolā un vidusskolā, bet ir arī atsevišķas mošejas, kurās var studēt ģimnāzijas vai pirmā līmeņa augstākās izglītības programmā. Liela daļa mošeju ir ar vakarskolām vai nepilna laika skolām, kur studijas notiek tikai darbdienu vakaros vai tikai nedēļas nogalēs. Islāma skolu mācību viela ir atšķirīga katrā mošejā — korāna lasīšana un arābu valoda ir galvenās. Tiek rīkotas stundas arī jaunajiem musulmaņiem par islāma pamatiem, it īpaši Eiropas valstīs un ASV, kur jaunpienācēju skaits arvien pieaug. Atsevišķās mošejās skolas pievēršas padziļināti arī tādiem priekšmetiem kā islāma jurisprudence. Te var arī studēt alimu, lai kļūtu par imāmu (islāma garīgais vadītājs). Tomēr, ņemot vērā to, ka skola nav lūgšanu vieta, tās nav cieši saistītas ar blakus esošām mošejām.
Mošejas rīko pasākumus un vakariņas, lai vāktu līdzekļus uzturēšanai vai, lai pulcētu savu draudzi. Tiek rīkoti arī tirgi, kur draudzes locekļi var iegādāties dažādas ar reliģiju saistītas lietas. Mošejās tiek rīkotas arī kāzas un citi sarīkojumi.
20. gs. beigās tika celtas vairāk mošejas politisku iemeslu dēļ, bet mūsdienās mošejās arvien vairāk tiek popularizēta pilsoniskā līdzdalība rietumu pasaulē. Mūsdienās izteiktāk mošejās tiek sludināta miermīlīga līdzāspastāvēšana ar neticīgajiem.
Islāma pasaules dažādos reģionos attīstījušies atšķirīgi mošeju arhitektūras stili. Ievērojamākās ir Abasīdu mošejas, T-veida mošejas un Anatolijas mošejas ar lieliem kupoliem centrā. Mūsdienās naftas bizness veicinājis vairāku rietumu arhitektu pievēršanos mošeju celtniecībai, radot jaunus mošeju arhitektūras stilus. Senākais mošeju stils ir arābu plānojums, kura pamatus lika Omejādu dinastija. Mošejas ir kvadrāta vai taisnstūra formas, ietverot celtnes kompleksā lielu pagalmu un apjumtu lūgšanu zāli. Reģionos ar siltāku klimatu lielie pagalmi kalpoja kā paplašinājums lūgšanu zālei, jo piektdienu lūgšanās piedalās vairums vietējo iedzīvotāju. Sākotnēji mošeju jumts bija vienkārša plakne un tādēļ zālē bija daudz kolonnas, kas turēja šo jumtu. Viena no slavenākajām agrīnā stila mošejām ir Meskita Kordovā, Spānijā, kur jumtu balsta 850 kolonnas. Vairākām atturīgā stila mošejām ārpusē izbūvētas kolonnu arkādes, lai pasargātu sienas no saules stariem un radītu ēnu. Šādas arābu mošejas tika uzceltas Omejādu un Abasīdu dinastiju laikā, bet vienkāršais stils bija tāds, ka nepieļāva nākotnē to attīstīt, lai būvētu lielākas mošejas un tādēļ to popularitāte mazinājās.Osmaņu impērijas laikā, sākot ar 15. gs. tika ieviests jauns centra kupolu stils, kur galveno lūgšanu telpu sedza viens liels kupols. Papildus šim lielajam kupolam, mošeju sedza arī malās izvietoti mazāki puskupoli un kupoli. Šis stils tā galvenās iezīmes bija pārmantojis no bizantiešu baznīcu arhitektūras, jo arī tajā tika būvētas baznīcas ar lieliem centrālajiem kupoliem.
Kopēja iezīme visām mošejām ir minareti — augsti, šauri torņi, kas parasti izvietoti mošejas stūros. Minareta jumta smaile ir augstākais mošejas būves punkts un parasti tas ir augstākais punkts visā apkaimē. Pasaulē augstākais minarets ir uzbūvēts Hasana II mošejai Kasablankā, Marokā.Pašos sākumos mošejām nebūvēja minaretus un arī mūsdienās konservatīvākie islāma novirzieni (piem. vahābisms) izvairās no minaretu celtniecības, jo uzskata tos par ārišķību un nelietderīgiem. Pirmo minaretu uzcēla 665. gadā Basrā Omejādu kalifa Muavija I valdīšanas laikā. Muavija I atbalstīja minaretu celtniecību, lai ar tiem pārspētu kristiešu baznīcas, kurām tiek piebūvēti zvanu torņi. Tādēļ minaretu arhitekti par paraugu ņēma tieši baznīcu torņus un to funkcija bija tāda pati — saukt uz lūgšanām.Pirms katras no piecām ikdienas lūgšanām muedzins no minareta sauc ticīgos uz lūgšanām. Vairākās valstīs, kur musulmaņi nav vairākumā, (piemēram Singapūrā) ir aizliegts skaļi saukt specifisko saucienu (azāns), neskatoties uz to, ka skaļa saukšana ir tieši šī sauciena jēga. Azāns saucams pirms katrām lūgšanām. Gandrīz katrai mošejai ir savs muedzins, kura pienākums ir izpildīt azānus. Mošejās, kurām nav minaretu, azānu sauc no mošejas telpām vai pie mošejas, stāvot zemē. Ikamā, kas ir līdzīgs sauciens azānam, tiek saukts lūgšanu sākumā mošejas telpās pat tad, ja mošejai ir minarets.
Lūgšanu zālē, jeb musalā nav mēbeļu — tajā nav ne solu, ne krēslu vai citu priekšmetu, lai zālē varētu pulcēties iespējami vairāk cilvēku. Zāles sienas un griestus parasti rotā dažādi arābu valodā kaligrāfiski atveidoti citāti no Korāna.Parasti mošejas ieejai tieši pretī ir kiblas siena, kas ir vizuāli izcelta no pārējā interjera. Kiblas siena pareizi uzceltā mošejā ir tieši perpendikulāra virzienam uz Meku un musulmaņi zālē sastājas rindās ar seju tieši pret šo sienu. Sienas vidū ir izbūvēta īpaša niša (mihrāba), kas precīzi norāda virzienu uz Kaabu Mekā un pie šīs sienas un pie mihrābas parasti netiek novietotas jebkādas citas mēbeles. Dažkārt lūgšanās, it īpaši piektdienu lūgšanās, tiek lietots blakus mihrābai novietots minbars (tribīne), no kuras imāms vada ceremoniju.
Pirms katrām lūgšanām veicams mazgāšanās rituāls un tādēļ pie mošejas ir ierīkoti ūdenskrāni, izlietnes un soli pie pašas ieejas vai mošejas pagalmā. Mazākās mošejās mazgāšanās veicama vienkāršās tualetēs. Augstās tīrības prasības ievērojamas arī citviet, piem. mošejā aizliegts valkāt apavus un tos var uzvilkt tikai priekštelpā. Priekštelpā tādēļ ir ierīkoti plaukti apaviem un pakaramie virsdrēbēm.
Jaunākajās mošejās ierīkoti papildu elementi lūgšanu dalībnieku ērtībām. Tā kā mošejas galvenā būtība ir kalpot kopienai, tajās var būt ierīkota poliklīnika, bibliotēka, sporta zāle u.c.
Saskaņā ar islāma noteikumiem, uz mošejām attiecas vairāki pamata noteikumi, kas nepieļauj uzmanības novēršanu no kalpošanas Dievam. Blakus tādiem universāliem noteikumiem kā apavu valkāšanas aizliegums, ir vairāki noteikumi, kas katrai mošejai var būt atšķirīgi.
Saskaņā ar islāma tiesību sistēmu, lūgšanu vadītāja iecelšana nav obligāta, bet ir vēlama. Pastāvīgais lūgšanu vadītājs ir imāms un viņam ir jābūt brīvam un godīgam, kā arī autoritātei reliģiskos jautājumos. Mošejās, kas pieder valstij, lūgšanu vadītāju ieceļ valdnieks, bet privātās mošejās lūgšanu vadītāju izvēlas draudze, vienkāršā balsojumā. Lūgšanu vadība ir atkarīga no lūgšanu svarīguma pakāpes — vai tās ir piektdienas lūgšanas, ikdienas lūgšanas vai papildus lūgšanas. Hanafi un Maliki skolas uzskata, ka piektdienu lūgšanās vadītājs ir obligāti jāieceļ, citādi lūgšanas uzskatāmas par nenotikušām, bet Šafi un Hanbali skolas uzskata, ka šāds nosacījums nav obligāts un lūgšanas var notikt, ja tās rīkotas ar draudzes atbalstu. Piektdienas lūgšanas var vadīt arī vergs, bet musulmaņu speciālistu vidū atšķiras viedokļi par to, vai vadītājs var būt arī nepilngadīgais. Piektdienu lūgšanas vadījis imams var vadīt arī ikdienas lūgšanas. Visi musulmaņu garīdznieki ir vienisprātis par to, ka vīriešiem lūgšanas var vadīt tikai vīrietis. Sieviete lūgšanas var vadīt tad, ja lūgšanās piedalās tikai sievietes.
Sakarā ar to, ka tīrība un mazgāšanās ir neatņemama lūgšanu rituāla daļa, visās mošejās ir īpaši tīrības noteikumi. Musulmaņiem pirms lūgšanām ir jāveic sava ķermeņa mazgāšana, saskaņā ar mazgāšanās procesa noteikumiem. Šādi noteikumi attiecas arī uz tiem, kas apmeklē lūgšanu telpas bez nolūka piedalīties lūgšanās. Atsevišķās mošejās tīrības noteikumi tiek attiecināti arī uz citām telpām. Mošejā aizliegts arī ierasties tad, ja pirms tam ir ēsts kas tāds, kā aromātu var just citi.
Islāmā ir noteikta prasība, ka visi tā sekotāji valkā atturīgu apģērbu. Vairums mošeju stingri ievēro šo nosacījumu un nepieļauj jebkādas atkāpes gan vīriešiem, gan sievietēm. Vīriešiem, ierodoties mošejā jāģērbj brīvas, tīras drēbes, kas neizceļ ķermeņa formas. Tāpat arī sievietēm jāvalkā drēbes, kas ir brīvas, nosedz elkoņus un ceļgalus, kā arī galvas apsegu. Vairums musulmaņu valkā arābu stila apģērbu, it īpaši īpašos reliģiskos svētkos un citos nozīmīgos gadījumos.
Tā kā mošeja ir lūgšanu vieta, visiem tās apmeklētājiem tiek prasīta cieņa pret tiem, kas veic lūgšanas. Aizliegts skaļi sarunāties un diskutēt par jautājumiem, kas ir nepiedienīgi, novēršot uzmanību no lūgšanām. Turklāt, aizliegts arī staigāt priekšā vai ar staigāšanu traucēt tiem, kas lūdzas. Mošeju interjers arī ir veidots iespējami atturīgi, lai nenovērstu lūdzēju uzmanību un uz sienām parasti ir tikai citāti no Korāna. Musulmaņiem ieteicams arī nevalkāt tādu apģērbu, kas rotāti ar jebkādām ilustrācijām, zīmēm vai uzrakstiem, lai nenovērstu citu mošejas apmeklētāju uzmanību.
Saskaņā ar šariatu, vīriešiem un sievietēm lūgšanu zālē jābūt šķirtiem; ieteicams sievietēm lūgšanu laikā atrasties zāles aizmugurē aiz vīriešiem. Muhameds ieteica sievietēm lūgšanas noturēt mājās, nevis mošejā, bet Muhameds ir uzsvēris arī noteikumu, ka sievietēm mošeja ir atvērta tāpat, kā vīriešiem. Kādu laiku otrais kalifs Omars pavisam aizliedza lūgšanas noturēt mājās. Dažās mošejās sievietēm ir izveidota atsevišķi nodalīta lūgšanu zāles daļa un Mekas gubernators 870. gadā mošejās lika starp kolonnām nostiept virves, kas atdalīja lūgšanu zāles vīriešu daļu no sieviešu daļas. Mūsdienās vairums mošeju lūgšanu zālē izvieto aizslietņus vai nelielu barjeru, kas atdala sieviešu daļu no vīriešu daļas, bet ir arī tādas mošejas, kurās sievietēm izbūvēta īpaša atsevišķa lūgšanu telpa.
Saskaņā ar visiem šariata normu tulkojumiem, nemusulmaņiem ir atļauts atrasties mošejā, bet aizliegts tur gulēt un ēst. Toties Maliki skolas piekritēji uzskata, ka mošejās nemusulmaņiem ieeja aizliegta jebkurā gadījumā.
Meskita; Kordova, Spānija — moru 10. gs. mošeja, kas pārveidota par katoļu katedrāli
Ajasofjas muzejs; Stambula, Turcija — agrākā bizantiešu katedrāle; mošeja no 1453. līdz 1935., tagad muzejs
Sultāna Ahmeda mošeja (Zilā mošeja); Stambula, Turcija — blakus Ajasofjas muzejam
Šaha mošeja; Isfahāna, Irāna — irāņu mošeja, ko cēlis Safavīdu impērijas šahs Abass I

Ričards Milhauss Niksons (angļu: Richard Milhous Nixon; 1913. gada 9. janvāris—1994. gada 22. aprīlis) bija trīsdesmit septītais ASV prezidents. Pirmais un līdz šim vienīgais ASV prezidents, kuram nācies atkāpties no amata. Viņa laikā ASV normalizēja attiecības ar PSRS un sāka diplomātiskās attiecības ar Ķīnu. Viņa popularitāti sekmēja ASV astronautu nolaišanās uz Mēness. Niksons zaudēja amatu Votergeitas skandāla dēļ — par ielaušanos Demokrātiskās partijas mītnē un cenšanos to noslēpt.
Niksons dzimis Jorbalindas pilsētā Kalifornijas štatā un interesējās par mūziku. 1930. gadu vidū nokārtoja advokāta eksāmenu. Pirms Otrā pasaules kara sākuma, 40. gados, viņš pievienojās ASV flotei, bet kara laikā viņš Klusajā okeānā bija kapteiņleitnants. 1947. gadā viņu ievēlēja ASV kongresā. 1950. gadā viņš kļuva par Kalifornijas senatoru. Viņš tika izvēlēts par viceprezidenta kandidātu 1952. gadā, kad Republikāniskās partijas prezidenta kandidāts bija Dvaits Eizenhauers. Eizenhauers uzvarēja vēlēšanās, līdz ar to 1953. gadā Niksons kļuva par viceprezidentu un šajā amatā pavadīja astoņus gadus, jo Eizenhauers tika ievēlēts arī uz otru termiņu. 1968. gadā Niksons tika ievēlēts par prezidentu un saglabāja amatu arī pēc 1972. gada vēlēšanām. Viņš atkāpās 1974. gadā.
Ričards Milhauss Niksons piedzima 1913. gada 9. janvārī Frensisa A. Niksona un Annas Milhausas Niksones ģimenē, tēva būvētā mājā Jorbalindas pilsētā, Kalifornijas štatā, ASV. Viņa māte pēc reliģijas bija kveikere, un viņa audzināšanā tika ievēroti vairāki kveikeru liegumi, tostarp dzeršana, dejošana un lamāšanās. Frensiss Niksons pēc kāzām no metodista kļuva par kveikeri. Ričardam Niksonam bija četri brāļi: Harolds (1909—1933), Donalds (1914—1987), Arturs (1918—1925) un Eds (dzimis 1930).Niksona ģimene saskārās ar finansiālām grūtībām. Ģimenes rančo izputēja 1922. gadā, un viņi pārcēlās uz Vitīras pilsētu, kur dzīvoja Niksona mātes radinieki. Frensiss tur atvēra pārtikas veikalu.Niksons apmeklēja Falertonas vidusskolu, bet vēlāk mācījās Vitīras vidusskolā, kuru absolvēja 1930. gadā, sekmju ziņā būdams otrais labākais savā klasē. Ierobežotās finanses lika Niksonam atteikties no studijām Hārvarda vai Jeila Universitātē, tā vietā izvēloties Vitīras koledžu, vietējo kveikeru skolu, kurā viņš nodibināja draugu kopienu ar nosaukumu "Ortogoniešu kopiena". Niksons palīdzēja arī veikala darbiem un bija svētdienas skolas skolotājs.
Niksons mācijās Djūkas universitātes Juridiskajā fakultātē. Viņš pabeidza mācības 1937. gada jūnijā kā grupas trešais labākais students. Pēc tam viņš atgriezās Kalifornijā un sāka strādāt Vingerta un Bjūlija advokātu biedrībā. Kad Niksons piedalījās vietējā teātra atlasē 1938. gada janvārī, viņš satika vidusskolas skolotāju Telmu "Petu" Raijenu. Viņi apprecējās 1940. gada 21. jūnijā.
1942. gada janvārī Ričards un Peta pārcēlās uz ASV galvaspilsētu Vašingtonu. Niksons sāka strādāt Cenu Administrācijas birojā. Drīz viņš pameta darbu un tika iesaukts ASV flotē 1942. gada augustā. Otrā pasaules kara laikā Niksons ieguva kapteiņleitnanta titulu.
Niksons atgriezās 1946. gadā, un kopš tā laika viņa sievai piedzima divas meitas: Trīsija (dzimusi 1946. gadā) un Džūlija (dzimusi 1948. gadā).
Pēc Otrā pasaules kara beigām Vitīras republikāņi piedāvāja Niksonam kandidēt uz kongresmeņa vietu 1946. gadā. Niksons piekrita un pārspēja demokrātu Džeriju Vorhisu. Kopš tā laika Niksons bija Kalifornijas 12. kongresa apgabala pārstāvis.Niksons atbalstīja 1948. gada Tafta-Hārtlija aktu un piedalījās Izglītības un Darba komitejā. Viņš bija arī Hertera komitejā, kā rezultātā viņš apmeklēja Eiropu, lai ziņotu par Māršala plāna sagatavotību.Niksons sev pievērsa uzmanību 1948. gadā, kad viņa Pretamerikānisko Darbību Komitejas Nama (HUAC) izmeklēšana atklāja spiegu Eldžeru Hisu. Niksons ticēja Vitakera Čembersa apgalvojumam par to, ka Hiss ir padomju spiegs. Niksons atklāja, ka Čemberss saglabāja dokumentu mikrofilmu reprodukcijas, noslēpjot filmiņu ķirbī. Dokumenti vēlāk kļuva pazīstami kā "ķirbja papīri". Tika apgalvots gan, ka dokumenti bija pieejami tikai Hisam, gan arī, ka tos rakstījis kāds no Hisa rakstāmmašīnas. Hiss tika apcietināts 1950. gadā. Tā kā Hiss bija Frenklina Rūzvelta padomnieks, viņš kļuva par Rūzvelta oponentu varoni un Rūzvelta atbalstītāju ienaidnieku. Niksons guva vieglu uzvaru 1948. gada kongresa vēlēšanās.1950. gadā Niksons ieguva vietu ASV senātā, pārspējot demokrāti Helēnu Gejegenu Daglasu. Kampaņa bija diezgan ķildīga. Niksons uzskatīja, ka bijusī aktrise pārāk daudz sliecas par labu kreisā spārna politikai un pateica, ka "viņa ir rozā līdz pat apakšveļai". Daglasa atbildēja, nosaucot Niksonu par "Viltīgo Diku" (angļu: Tricky Dick).Kā senators Niksons kļuva par aktīvu vispasaules komunisma pretinieku. Viņš bieži ceļoja, runājot pret to, ko viņš nostādīja kā draudus. Niksons arī kritizēja prezidenta Harija Trumena rīcību Korejas kara laikā.
Pateicoties viņa slavenajam pretkomunismam, 1952. gada jūnijā 39 gadus vecais Niksons tika izvēlēts kā Republikāņu partijas kandidāts viceprezidenta amatam. Prezidenta amatam kandidēja Dvaits Eizenhauers. Septembrī The New York Times publicēja ziņu, apgalvojot, ka tie, kas kampaņai ziedo naudu, pērk ietekmi, apgādājot Niksonu ar slepenu naudas fondu personīgiem tēriņiem. Niksons atbildēja paziņojot, ka šis fonds nav slepens un ar neatkarīga audita palīdzību pierādīja, ka visa nauda tiek izlietota vienīgi ar politiku saistītiem tēriņiem. Tas gan nemainīja daudzu demokrātu un republikāņu viedokli, ka Niksonam būtu jāliedz kandidēt vēlēšanās.
1952. gada 23. septembrī Niksons televīzijā teica slavenu aizstāvības runu. Viņš parādīja neatkarīgu fondu apskatu, kā arī personīgo finanšu apskatu. Turklāt Niksons piebilda, ka demokrātu prezidenta kandidātam Adlejam Stīvensonam ir līdzīgs fonds. Runa kļuva pazīstama daiļrunības dēļ, piemēram, Niksons izteicās, ka viņa sieva Peta valkā nevis ūdeļādu, bet "respektablu republikāņu drānu" un, lai gan viņam uz kampaņas laiku piešķīra amerikāņu kokerspanielu vārdā Dambrete (angļu: Checkers), viņš to neatdos, jo tas patika viņa meitām. Tā rezultātā runa kļuva pazīstama kā "Dambretes runa". Šī runa ieguva ievērību Republikāņu partijā un līdz ar to Niksons saglabāja iespēju kandidēt viceprezidenta amatam. Eizenhauers un Niksons pārspēja savus pretiniekus, Stīvensonu un Alabamas senatoru Džonu Spārkemnu par 7 miljoniem balsu.Kā viceprezidents, Niksons paplašināja amata svarīgumu. Kaut arī Niksonam bija maz formāla spēka, viņš guva mediju un partijas ievērību. Līdz ar to Ričards un Peta Niksoni bieži ceļoja uz ārzemēm, cenšoties atbalstīt ASV Aukstā kara laikā. Ceļojumā uz Karakasu Venecuēlā, pretamerikāņu protestētāji apstādināja un uzbruka amerikāņu autokolonnai, ievainojot Venecuēlas iekšlietu ministru. Niksons guva starptautisku ievērību pateicoties savam mierīgumam šī incidenta laikā.1959. gada jūlijā Eizenhauers aizsūtīja Niksonu uz Maskavu, kur viņam bija jāpiedalās ASV Nacionālās Izstādes atklāšanā. 1959. gada 24. jūlijā, kad kopā ar Padomju Savienības līderi Ņikitu Hruščovu Niksons apskatīja ASV virtuves paraugu, abi iesaistījās strīdā, kas pazīstams kā "virtuves debate" - par to, kura virtuve un kura valsts iekārta ir labāka.Niksons bija pirmais ASV viceprezidents, kam vajadzēja kļūt par pagaidu prezidenta pienākumu izpildītāju un neoficiāli valdības vadītāju. Kad Eizenhaueram bija slikts veselības stāvoklis, Niksons vadīja Nacionālās Drošības sanāksmes: pirmoreiz 1955. gada 24. septembrī, kad Eizenhaueram bija sirdstrieka, otrreiz, kad Eizenhaueram bija ileīts 1956. gada jūnijā un trešoreiz, kad Eizenhaueram bija insults 1957. gada 25. novembrī.
1960. gadā Niksons uzsāka savu prezidenta vēlēšanu kampaņu. Tā kā Eizenhauers jau bija aizvadījis divus termiņus kā ASV prezidents, viņš vairs nevarēja kandidēt trešo reizi. Uz Republikāņu partijas prezidenta kandidāta vietu bija vēl divi pretendenti: Berijs Goldvoters un Nelsons Rokfellers. Niksons viegli uzvarēja priekšvēlēšanās un par viceprezidenta kandidātu izvēlējās Henriju Kebotu Lodžu, jaunāko. Niksona pretinieks no Demokrātu partijas bija Džons F. Kenedijs un visu kampaņas laiku vēlētāju atbalsts bija līdzīgs. Niksons uzsvēra savu pieredzi, bet Kenedijs vēlējās "jaunas asinis" un apgalvoja, ka Eizenhauera-Niksona vadība pieļāva to, ka PSRS pārspēj ASV uzbrukuma raķešu ziņā. Kenedijs arī izmantoja 1960. gada stagnējošo ASV ekonomiku, apgalvojot, ka ir laiks "iekustināt valsti".
1960. gada vēlešanas bija pirmās ASV prezidenta vēlēšanas ar televīzijas debatēm. Pirmajā no četrām translētajām debatēm, Niksons vēl nebija pilnībā atkopies pēc slimības un lietoja maz grima, kas lika viņam izskatīties slimīgam un samulsušam, salīdzinājumā ar savākto Kenediju. Niksona uzstāšanās debatē, daudzuprāt, bija viduvēja tādā vizuālā medijā kā televīzija, tomēr daudzi radio klausītāji uzskatīja, ka Niksons uzvarēja.Novembra vēlēšanās Niksons zaudēja ar nelielu balsu starpību - 120 000 balsīm jeb 0,2 procentiem. ASV vēsturnieki bieži strīdas, vai Niksons zaudēja televīzijas debašu ieviešanas dēļ. Bija baumas par balsu viltošanu Teksasā un Ilinoisā. Niksons neveiksmīgi apstrīdēja rezultātus šajos un vēl deviņos štatos. Kenedijs sekmīgi apstrīdēja Niksona uzvaru Havajās un līdz ar to, pēc pārskaitīšanas Kenedijam bija vairāk elektrotāta balsu nekā pēc vēlēšanu dienas.
Pēc zaudējuma Kenedijam Niksonu ģimene atgriezās Kalifornijā. Niksons tur strādāja par juristu un sarakstīja grāmatu "Six Crises", kas kļuva par dižpārdokli. Tā bija viņa atmiņas par sešām dažādām politiskām krīzēm un aprakstīja politisko pieredzi, ko Niksons bija guvis gan kā kongresmenis, gan kā senators, gan kā viceprezidents. Grāmata nopelnīja uzslavas no kritiķu puses.
Es jūs tagad pametu kungi un jūs par to rakstīsiet. Jūs to interpretēsiet. Tās ir jūsu tiesības. Tomēr, kad es jūs pametu, es vēlos, lai jūs zinātu — tikai padomājiet, cik daudz jūs zaudēsiet. Jums vairs nebūs Niksona, ko spārdīt apkārt, jo, kungi, šī ir mana pēdējā preses konference un tā būs tā, kurā es esmu sagaidījis iespēju salīdzināt prātus ar jums.
1962. gadā vietējie un nacionālie Republikāņu partijas līderi mudināja Niksonu piedalīties Kalifornijas gubernatora vēlēšanās un izaicināt toreizējo amata ieņēmēju Petu Braunu. Par spīti sākotnējam atturīgumam, Niksons piedalījās vēlēšanās. Tika uzskatīts, ka kampaņa tiek izmantota kā "pakāpiens augstākam amatam", sakarā ar viņa paša mazo interesi kļūt par Kalifornijas gubernatoru un iebildumiem no partijas galēji labējiem politiķiem. Niksons Braunam zaudēja par apmēram 300 000 balsīm. Daudzi šo zaudējumu uzskatīja par Niksona karjeras beigām. Nākamās dienas rītā Niksons nāca klajā ar paziņojumu par savas politiskās karjeras beigām. Preses konferencē viņš norādīja, ka mediji atklāti atbalstīja Brauna kandidatūru.
Pēc šī zaudējuma Niksonu ģimene pārcēlās uz Ņujorku, kur Ričards Niksons iesaistījās juristu firmā "Niksons, Madžs, Rouzs, Gatrijs un Aleksandrs". Lai gan viņš bija attālinājies no ļaužu redzeslauka, Niksonu joprojām cienīja Republikāņu partijā, pateicoties viņa politikas un starptautisko lietu zināšanām. Niksons attaisnoja savu reputāciju šajā jomā, publicējot rakstu laikrakstā Foreign Affairs ar nosaukumu "Āzija pēc Vjetnamas", kā arī strādājot ar Republikāņu kandidātiem pirms 1966. gada kongresa vēlēšanām.
Niksons nolēma atgriezties politikā un izteica vēlmi kļūt par Republikāņu partijas kandidātu 1968. gada ASV prezidenta vēlēšanās. Viņš sevi atainoja kā stabilitātes garantu laikā, kad valsts bija "novirzījusies no kursa" un tauta bija neapmierināta. Niksons tika nominēts ASV prezidenta amatam. Niksons centās izpatikt tautas grupai, ko viņš sauca par "kluso vairākumu". Tie bija sociāli konservatīvi amerikāņi, kam nepatika hipiju kultūra un pretkara demonstranti. Republikāņu viceprezidenta amata kandidāts Spiro Egņū arī kritizēja šīs cilvēku grupas un solidarizējās ar Niksona labējo pozīciju.Niksona kampaņai palīdzēja problēmas Demokrātu partijā. Prezidents Lindons Džonsons, kurš bija aizņemts ar Vjetnamas kara risināšanu, paziņoja, ka nekandidēs vēlēšanās. Senators Roberts F. Kenedijs tika nogalināts Losandželosā, bet pret kandidātu Hūbertu Hampriju tika organizēti masu protesti 1968. gada Demokrātu Nacionālajā Sanāksmē. Niksons tikmēr simbolizēja mierīgāku sabiedrību. Niksons solīja mieru apgalvojot, ka "jauna vadība izbeigs karu un sasniegs mieru Klusajā okeānā". Viņš neminēja konkrētus plānus, kā izbeigt karu, liekot Hamprijam uzskatīt, ka viņam ir "slepens plāns".Cīņā starp Niksonu, Hampriju un Neatkarīgās partijas kandidātu Džordžu Volesu uzvarēja Niksons, par aptuveni pusmiljonu balsu pārspējot Hampriju un kļūstot par ASV 37. prezidentu.
Pēc kļūšanas par prezidentu Niksons ar savu komandu sāka domāt, kā izbeigt Vjetnamas karu. 1969. gada jūlijā viņš apmeklēja Dienvidvjetnamu. Niksons tikās ar Dienvidvjetnamas prezidentu Nguenu van Thieu un ASV militārajiem vadoņiem. Par spīti protestiem ASV, Niksons ieviesa tā saucamo "Niksona doktrīnu". Viņš vēlējās aizvietot amerikāņu kareivjus ar vjetnamiešu kareivjiem. Stratēģija tika saukta arī par "vjetnamizāciju". Niksona vadībā amerikāņu skaits Vjetnamā pakāpeniski samazinājās no 543 tūkstošiem līdz nevienam 1973. gadā. Lai gan vjetnamieši tika apgādāti ar modernu kara tehniku, viņu spēju cīnīties ierobežoja ASV kongresa lēmumi samazināt finansējumu, kuru dēļ finansējums bija neadekvāti mazs. Niksons ASV tika slavēts par "miera ieviešanu ar godu", kā arī par to, ka izbeidza ASV saikni ar Vjetnamas karu.
Niksons atļāva bombardēt Kambodžu 1969. gada martā. Misija tika nosaukta par Operāciju "Menu". Operācijas mērķis bija iznīcināt to, ko Niksons uzskatīja par Vjetnamas Atbrīvošanas Frontes štābu. Vēlāk tika bombardēta arī Laosa. Otrs operācijas uzdevums bija iejaukties Ho Ši Mina ceļā, kas šķērsoja Kambodžu un Laosu un bija Ziemeļvjetnamas galvenā loģistikas sistēma. Niksons apzinājās, ka viņš pagarinās nepopulāru karu un pārkāps Kambodžas neitralitāti. Televīzijas uzrunā 1970. gada 30. aprīlī viņš paziņoja par ASV kareivju iebrukumu Kambodžā, sauktu par Kambodžas kampaņu. Šis iebrukums, kā arī 4 studentu nogalināšana protestu laikā 4. maijā, pie Kentas universitātes Ohaio štatā noveda pie valsts mēroga studentu streika, kurā piedalījās vairāk nekā 4 miljoni studentu no vismaz 450 universitātēm, koledžām un vidusskolām.
Niksona vadības laikā notika pirmā lielā rasu integrācija valsts skolās Savienoto Valstu dienvidos, kopš segregācija skolās tika aizliegta 1954. gadā. Stratēģiski Niksons izvēlējās vidusceļu starp segregacionistu Džordžu Volesu un liberālajiem demokrātiem, kuru atbalsts integrācijai atsvešināja dažus "baltos" dienvidu demokrātus. Kopš tā laika viņa plāns kļuva pazīstams kā "Dienvidu stratēģija". Niksons ievēroja principu, ka likumi nedrīkst atšķirt rases. "Lai gan es uzskatu, ka segregācijas atļaušana ir nepareiza, uzspiesta integrācija skolās un dzīvesvietās ir tikpat nepareiza."Niksons ieviesa likumu pēc tam, kad Augstākā Tiesa 1969. gadā aizliedza turpmākas likuma ieviešanas atlikšanas. Niksona komiteja par skolu desegregāciju, Džordža Šulca vadībā, bez ažiotāžas ieviesa vietējās multirasu komitejas, lai nodrošinātu pakļaušanos likumam bez vardarbības vai ārišķības. 1970. gada rudenī divi miljoni melnādainu bērnu dienvidu štatos sāka mācīties jaunizveidotos, pilnīgi integrētos skolu apgabalos. Vēsturnieks Dīns Kotlovskis uzskata, ka "Šajā ziņā Niksons bija izcilākais skolu desegregators ASV vēsturē".
1969. gada 20. jūlijā Niksons caur radio sazinājās ar Nīlu Ārmstrongu un Bazu Oldrinu, kamēr viņi atradās uz Mēness vēsturiskās Apollo 11 misijas laikā. Tas, turklāt, bija cilvēces tālākais telefona zvans (visas pārējās Apollo projekta misijas arī norisinājās Niksona prezidentūras laikā). 1972. gada 5. janvārī Niksons apstiprināja NASA Space Shuttle programmas izveidi. Šis lēmums spēcīgi ietekmēja amerikāņu centienus izpētīt kosmosu turpmākajās dekādēs.
Niksona vadības laikā NASA budžets tika samazināts. NASA administrators Tomass O. Peins izgudroja ambiciozus plānus, piemēram, izveidot pastāvīgu bāzi uz Mēness 1970. gadu beigās un aizsūtīt pirmos cilvēkus uz Marsu 1981. gadā. Šos plānus Niksons noraidīja.
Niksons atbalstīja ģenerāli Jahju Hanu no Pakistānas 1971. gada Indijas-Pakistānas kara laikā, par spīti nopietniem cilvēktiesību pārkāpumiem attiecībā uz bengāļiem (jo īpaši hinduistiem). Lai gan Niksons apgalvoja, ka viņa interesēs bija apturēt karu un nodrošināt Pakistānas interešu ievērošanu (ieskaitot cilvēktiesību jautājumos), patiesībā viņš baidījās no Indijas iebrukuma Rietumpakistānā, kā rezultātā Indija dominētu subkontinentā un, tā kā Padomju Savienība nesen bija noslēgusi draudzības līgumu ar Indiju, tas palielinātu PSRS ietekmi reģionā. Viņš arī vēlējās pierādīt savu uzticamību kā partnerim Ķīnas Tautas Republikai, ar kuru tika rīkotas sarunas par satuvināšanos un kuru viņš vēlējās apmeklēt dažus mēnešus vēlāk.
Prezidents Niksons un viņa nacionālās drošības konsultants Henrijs Kisindžers noliedza ziņas par pakistāniešu genocīdu Austrumpakistānā (mūsdienu Bangladeša) un riskēja ar konfrontāciju ar Maskavu, lai demonstrētu savu sīkstumu. Daudzi, tostarp Kisindžers, ir teikuši, ka ārpolitikas "noliekšanās" uz Pakistānas pusi vairāk bija saistīta ar Niksona personīgo patiku pret diktatoru un ka atbalsts Pakistānai radās sentimentālu apsvērumu un aizspriedumu pret indiešiem dēļ. Niksona vadība bija arī atbildīga par nelegālu ieroču piegādi Pakistānas armijai, par spīti kongresa un iedzīvotāju iebildumiem.
Niksona lēmums palīdzēt Pakistānai par katru cenu lika viņam sūtīt ar atomieročiem apgādāto kuģi USS Enterprise uz Indijas okeānu, lai piedraudētu Indijas armijai. Lai gan tas neko daudz nemainīja kara gaitā, tiek uzskatīts, ka šis solis bije iemesls Indijas atomprogrammas sākšanai. Krīzes laikā Niksons bieži sauca Indijas premjerministri Indiru Gandiju par "vecu raganu" privātās sarunās ar Henriju Kisindžeru, kurš savukārt izteica rasistiskus komentārus par indiešiem. Beigās Niksona ārpolitikas iniciatīvas izgāzās, jo mēģinājumi iespaidot Ķīnu tika rīkoti neievērojot ASV sabiedrotās Pakistānas intereses, kuras pārstāvji uzskatīja, ka ASV nepietiekami iesaistījās Bangladešas neatkarības novēršanā.
Attiecības starp Rietumvalstīm un Austrumu bloku dramatiski mainījās '70. gadu sākumā. 1960. gadā Ķīnas Tautas republikas un tās galvenās sabiedrotās Padomju Savienības attiecības sašķēlās. Kad strīds starp valstīm sasniedza kulmināciju 1969. un 1970. gadā, Niksons izmantoja konfilktu, lai Aukstajā karā Rietumus izvirzītu vadībā. Niksona vadībā ASV uzlaboja attiecības ar Ķīnu, lai iegūtu stratēģisku pārsvaru pār PSRS. 1971. gadā Ķīna izdarīja draudzīgu žestu, uzaicinot vizītē ASV galda tenisa komandu. Vizīti nosauca par "pingponga diplomātiju" (angļu: Ping Pong Diplomacy).
1971. gada jūlijā Niksons slepenā vizītē uz Ķīnu aizsūtīja valsts sekretāru Henriju Kisindžeru, pēc kā pārsteidza pasauli paziņojot, ka pats dosies apmeklēt Ķīnu. Niksons ar savu sievu Petu devās uz austrumu valsti 1972. gada februārī. Niksonam un Dzedunam bija tiešas pārrunas par valstu sadarbību. Apmeklējums sāka jaunu ēru Ķīnas-ASV attiecībās. Niksons arī paziņoja, ka viņš "uzskata, ka pastāv tikai viena Ķīna un Taivāna ir Ķīnas province". Baidoties no iespējamas ķīniešu-amerikāņu alianses, Padomju Savienība piekrita ASV aicinājumam mazināt spriedzi.
Niksons izmantoja starptautiskās vides uzlabošanos, lai sludinātu kodolmieru. Pēc veiksmīgā Ķīnas apmeklējuma Niksons devās uz Padomju Savienību, kur tikās ar tās vadītāju Leonīdu Brežņevu. Viņš sāka intensīvas sarunas ar Brežņevu, un šajā "samitā" tika noslēgtas vienošanās par lielāku savstarpējo tirdzniecību un diviem vēsturiskiem ieroču kontroles līgumiem: SALT I, pirmo vispusīgo ierobežošanas paktu, kuru parakstīja abas valstis, kā arī Antibalistisko Raķešu Līgumu, kas aizliedza ienākošu raķešu bloķēšanas sistēmu attīstību. Niksons un Brežņevs paziņoja par jaunu "mierīgas sadzīvošanas" ēru, kurā sadarbība (franču: détente) aizvietotu Aukstā kara naidīgumu.Lai iegūtu ASV atbalstu, gan Ķīna, gan PSRS samazināja atbalstu Ziemeļvjetnamai un ieteica Hanojai nomierināties. Niksons vēlāk izskaidroja savu stratēģiju:
1972. gadā norisinājās kārtējās prezidenta vēlēšanas. Par Niksona galveno oponentu, Demokrātu partijas kandidātu, izvēlējās Džordžu Makgovernu, kurš sāka pretkara kampaņu. Par Niksona kandidatūru nobalsoja apmēram 47 miljoni vēlētāju, bet par Makgovernu — apmēram 29 miljoni. ASV vēlēšanu sistēma paredz, ka uzvarētāju nosaka nevis kopējais par viņu nobalsojušo skaits, bet gan vēlēšanu kolēģijas balsojums. Kolēģijas pārstāvju skaits štatā ir atkarīgs no kopējā iedzīvotāju skaita, un par prezidentu ievēl to, kurš ir savācis vairākumu elektoru balsu. Niksons uzvarēja 49 štatos no 50, savukārt Makgoverns uzvarēja Masačūsetsas štatā un Kolumbijas apgabalā. Tas deva Niksonam 520 elektorāta balsis no 538. Vienu balsi ieguva Libertiešu partijas pārstāvis Džons Hosperss, par kuru nobalsoja elektors, kuram bija uzdots balsot par Niksonu. Tā bija viena no pārliecinošākajām ASV prezidenta vēlēšanu uzvarām.
Lai gan Niksona laikabiedri bieži viņu uzskatīja par konservatīvu, mūsdienās Niksona iekšlietu politika tiek uzskatīta par drīzāk liberālu. Kaut gan virzīšanās tuvāk labējiem spēkiem sākās 1970. gados, Niksons, tāpat kā Dvaits Eizenhauers un Džeralds Fords, lielā mērā valsti vadīja saskaņā ar keinsisma liberālajiem principiem par iekšlietām, jo īpaši, fiskālo politiku. Kā prezidents, Ričards Niksons ieviesa algas un cenu ierobežojumus, indeksēja sociālos pabalstus sakarā ar inflāciju un izveidoja Papildinātos Drošības Ienākumus (angļu: Supplemented Security Income).
Viņš arī bija plānojis ieviest vispārēju minimālo darba algu un ieviest vispārēju veselības aprūpi, tomēr tas viņam neizdevās. Federālajam reģistram pievienoto lapu daudzums ik gadu dubultojās Niksona prezidentūras laikā. Prezidents Niksons izskauda zelta standartu, izveidoja Dabas Aizsardzības Aģentūru (angļu: Environmental Protection Agency), kā arī Darba Drošības un Veselības Administrāciju (angļu: Occupational Safety and Health Administration), atbalstīja parku mantojuma programmu un ieviesa Filadelfijas plānu, pirmo nozīmīgo federālo diskriminācijas izskaušanas programmu un krietni palielināja federālo darbinieku algas. Sakarā ar rasu nesaskaņām pirms Niksona prezidentūras, kuras dažkārt pārauga vardarbībā, sākumā tika uzskatīts, ka Niksona politiku jautājumos par rasu attiecībām iespaidojusi doktrīna, kuru sauca par "maigu ignorēšanu" (angļu: benign neglect). Kā Republikāņu partijas vadītājs, Niksons palīdzēja to attīstīt, tomēr savu 1972. gada prezidenta vēlēšanu kampaņu rīkoja atsevišķi no partijas. Tā rezultātā Republikāņu partija tika mazāk kritizēta Votergeitas skandāla dēļ. Niksons bija pirmais prezidents, kura laikā Baltais nams ik dienas organizēja preses konferenci un veidoja paziņojumu medijiem. To pārņēma visi sekojošie prezidenti.
Niksons tiek uzskatīts par mūsdienu imperiālās prezidentūras, kurā prezidentam ir liela vara pār valdības politiku un lēmumiem, ieviesēju. '70. gados Niksons atteicās tērēt miljardiem ASV dolāru federālajos tēriņos un paplašināja Vadības un Budžeta Biroja varu. Tā rezultātā kongress 1974. gadā apstiprināja budžeta un tēriņu atsaukšanas kontroles aktu, līdz ar to aizliedzot Niksonam vienpusīgi atsaukt naudas tēriņus.
Niksona vadības laikā ASV tika dibinātas vairākas valdības aģentūras, tostarp, Dabas aizsardzības aģentūra, Nacionālā okeānu un atmosfēras administrācija, Nacionālā dzelzceļa pasažieru korporācija, Narkotiku realizēšanas administrācija, Papildināto drošības ienākumu programma un Minoritāšu biznesa attīstības aģentūra. Pasta departments tika slēgts kā valsts aģentūra un pārorganizēts kā valstij piederoša korporācija, ASV Pasta dienests. 1971. gadā Niksons piedāvāja izveidot četrus jaunus valdības departamentus, kas aizstātu tobrīdējo struktūru: departamentus, kuri tiek organizēti efektīvam un iedarbīgam valsts dienestam, aizvietojot tematiskās bāzes kā tirdzniecība, darbs, transports, lauksaimniecība, u.c.. Departamenti, ieskaitot, Valsts, finanšu, aizsardzības un tieslietu, tiktu saglabāti.1974. gada 2. janvārī Niksons apstiprināja likumprojektu, kas ierobežoja maksimālo braukšanas ātrumu uz ASV lielceļiem līdz 55 jūdzēm stundā (ap 90 km/h), lai taupītu degvielu 1973. gada degvielas krīzes laikā. Šis likums bija spēkā līdz 1995. gadam, bet 1987. gadā likums tika mazliet izmainīts, lai ļautu lauku teritorijās pārvietoties ar 65 jūdzēm stundā (ap 105 km/h). Niksons arī aizliedza ASV dolāra mainīšanu pret zeltu, ļaujot tā vērtībai pasaules tirgos peldēt.
1974. gada uzrunā par stāvokli valstī Niksons piedāvāja vispusīgāku veselības apdrošināšanu. 1974. gada 6. februārī viņš pieteica "Vispārējo veselības apdrošināšanas likumu". Niksona plānā ietilpa doma likt darbadevējiem apmaksāt apdrošināšanu darbaņēmējiem un papildus piedāvāja federālo veselības plānu (kā Medicaid), kuru varētu izmantot jebkurš amerikānis samaksājot tik, cik ļauj alga.1973. gada 10. oktobrī viceprezidents Spiro Egņū atkāpās pēc apsūdzībām kukuļošanā, nodokļu nemaksāšanā un naudas atmazgāšanā. Par jauno viceprezidentu Niksons izvēlējās Džeraldu Fordu, tobrīd Pārstāvju palātas dalībnieku.
Grēkatlaides dienas kara laikā Niksona vadība atbalstīja Izraēlu. Kad arābi ar Ēģipti un Sīriju vadībā (kā arī PSRS kā sabiedrotajiem), uzbruka 1973. gada oktobrī, Izraēla sākotnēji zaudēja un lūdza Eiropas valstu palīdzību, bet palīdzēt piekrita vienīgi Nīderlande. ASV piegādāja ieročus Izraēlas armijai. Laikā, kad ASV un PSRS bija vienojušās par pamieru, Izraēlas spēki jau atradās dziļi ienaidnieku teritorijā. Ilgtermiņā karš noveda pie Ēģiptes attālināšanās no Padomju Savienības un tuvināšanās ASV. Tomēr kara rezultātā sākās 1973. gada degvielas krīze.
1972. gada 17. jūnijā Votergeitas viesnīcas, Demokrātu nacionālās komitejas mītnes, apsargs Frenks Vilss ieraudzīja, ka vairāku durvju slēdzenes ir aizlīmētas. Viņš noņēma līmlenti un devās prom. Pēc stundas viņš ievēroja, ka slēdzenes ir no jauna aizlīmētas. Vilss sazinājās ar policiju un pieci cilvēki tika aizturēti Demokrātu nacionālās komitejas birojā. Šie pieci cilvēki bija Virdžilio Gonsaless, Bernards Bārkers, Džeimss V. Makords, Eudženio Martiness un Frenks Stērdžiss. Visus piecus apsūdzēja zādzības un telefona sakaru pārtveršanas mēģinājumā. 15. septembrī šiem pieciem, kā arī Hovardam Hantam un Gordonam Lidijam, tika oficiāli izvirzīta apsūdzība.
Šie septiņi cilvēki tika atzīti par vainīgiem 1973. gada janvārī. Viņi tieši vai netieši bija Niksona pārvēlēšanas komitejas darbinieki. Vairāki cilvēki, tostarp, tiesnesis Džons Sirika, uzskatīja, ka pastāv lielāka konspirācija, kurā ir iesaistīti augsta līmeņa valdības pārstāvji.Viens no svarīgākajiem izmeklēšanas atklājumiem bija laupītāju rīcībā esošais naudas daudzums. Viņiem bija vidusmēra ienākumi, tomēr aresta brīdī katra īpašumā bija tūkstošiem dolāru. Tika atklāts, ka noziedznieku bankas kontiem bija gājuši cauri vēl vairāki tūkstoši dolāru. Šī nauda tika izmantota, lai finansiāli atbalstītu visus viņu izdevumus, gan personīgos, gan tos, kas saistīti ar skandālu. Visu šo naudu pārskaitīja Niksona pārvēlēšanas komiteja. Prese atklāja saistību starp Niksona pārvēlēšanu un dažādām nelikumībām, tostarp ielaušanos Votergeitā. 1973. gada 30. aprīlī Niksons pieprasīja divu savu palīgu, H. R. Holdemana un Džona Ērlihmena atkāpšanos. Šie abi vēlāk tika apcietināti.
1974. gadā atkāpās, tika apcietināti vai atstādināti no amata daudzi ar Niksonu saistīti cilvēki. "Votergeitas septītnieks" (Holdemens, Ērlihmens, Mičels, Kolsons, Strečens, Mārdians un Pārkinsons), vairāki bijušie prezidenta palīgi, tika atzīti par vainīgiem dažādos noziegumos 1. martā. Niksons slepeni tika atzīts par nevainīgu līdzzinātāju.
Pārstāvju palāta sāka apsvērt Niksona impīčmenta procedūru. No 1974. gada 27. jūlijā līdz 30. jūlijā Niksons tika apsūdzēts trīs dažādos pārinodarījumos: taisnīguma apturēšanā, varas ļaunprātīgā izmantošanā un Kongresa nicināšanā. Augustā tika izplatīts ieraksts no 1972. gada 23. jūnijā, kurā bija dzirdams Niksons un Holdemens, kuri apsprieda, kā apturēt CIP un FIB izmeklēšanas. Šis ieraksts, nosaukts par "dūmojošo šauteni" (angļu: smoking gun), iznīcināja Niksona politisko karjeru.
Kad Niksonam tika pateikts, ka pietiekami daudz cilvēku varētu balsot par viņa atlaišanu, prezidents pieņēma lēmumu atkāpties. Televīzijā raidītā runā Niksons pateica, ka atkāpsies un viņa demisija stāsies spēkā 1974. gada 9. augusta plkst 12:00 pēc Austrumu laika. Nākamajā dienā Niksons devās uz helikopteru, kas viņu aizveda uz Endrjūzas gaisa spēku bāzi Mērilendas štatā. 8. septembrī viņa pēctecis prezidenta krēslā, Džeralds Fords, valsts vārdā piedeva Votergeitas noziegumus.
Pēc atkāpšanās no amata Niksonu ģimene atgriezās savās mājās "La Casa Pacifica" Sanklementes pilsētā Kalifornijas štatā. Niksoni 1980. gadā pārcēlās uz Ņujorku, bet 1981. gadā uz Bergenas grāfisti Ņūdžersijā.
Votergeitas skandāla dēļ Ņujorkas štata vadība viņam atņēma jurista licenci. Viņš mēģināja atsaukt savu licenci, tomēr tas tika liegts, kamēr viņš neatzina savu vainu Votergeitas skandālā. Vēlāk viņš atteicās arī no citām licencēm. 1974. gada 8. septembrī viņa pēctecis prezidenta amatā, Džeralds Fords, apžēloja Niksonu par Votergeitas noziegumiem. Tā rezultātā viņam nevarēja izvirzīt apsūdzību.
1975. gadā Niksons satika britu žurnālistu Deividu Frostu, kurš Niksonam piedāvāja 600 000 tūkstošus ASV dolāru par piecām 90 minūšu garām intervijām, kuras tika nofilmētas un raidītas 1977. gadā. Niksona padomnieki aicināja bijušo prezidentu piedāvājumam piekrist, jo ticēja, ka intervijas spēs uzlabot viņa tēlu sabiedrības acīs. Interviju segmenti aptvēra gan Niksona lomu starptautiskajā politikā, gan ASV iekšpolitiku, kā arī Votergeitas skandālu, kas izpelnījās visplašāko sabiedrības rezonansi.
Intervijās Niksons pirmo reizi publiski atzina savu vainu Votergeitas skandālā, atzīstot, ka ir nodevis savu valsti un ka ir nodevis pats sevi. Kad Frosts vaicāja Niksonam par prezidenta rīcības tiesiskumu, Niksons atbildēja ar vienu no interviju ievērojamākajiem citātiem: "Kad to dara prezidents, tas nozīmē, ka tas nav nelegāli." Intervijas noskatījās vairāk nekā 45 miljoni skatītāju, kas vēl joprojām ir augstākā televīzijas auditorija vēsturē, kas skatījusies politisku interviju.Dzīves nogalē Niksons daudz ceļoja - gan pa ASV, gan pa ārzemēm. Viņš apmeklēja Eiropu, Tuvos Austrumus, Krieviju, Āfriku un Āziju. 1981. gadā Niksons kopā ar diviem citiem eksprezidentiem — Džeraldu Fordu un Džimiju Kārteru pārstāvēja ASV Ēģiptes prezidenta Anvāra al Sadata bērēs. Viņš tikās ar Japānas premjerministru Jasuhiro Nakasoni Japānā, Ķīnas līderi Denu Sjaopinu Ķīnā un PSRS vadītāju Mihailu Gorbačovu Padomju Savienībā. Atgriežoties no ceļojuma uz PSRS Niksons nosūtīja tālaika prezidentam Ronaldam Reiganam garu memorandu, kurā izklāstīja savus ārlietu politikas ieteikumus un personīgos iespaidos par Gorbačovu.Pēc prezidentūras Niksons sarakstīja 10 grāmatas un regulāri teica runas. Niksons tika cienīts kā vecāks valstsvīrs ārlietu jomā un konsultēja gan Demokrātu, gan Republikāņu partijas turpmākos prezidentus.
1990. gada 19. jūlijā Jorbalindā tika atklāta Ričarda Niksona prezidentūras bibliotēka. Atklāšanu apmeklēja Niksonu pāris, kā arī vairāki sabiedrībā pazīstami cilvēki, tostarp, Džeralds Fords, Ronalds Reigans un Džordžs H. V. Bušs, kā arī viņu sievas Betija, Nensija un Barbara. Līdz 2007. gada 11. jūlijam bibliotēka piederēja privātam fondam. Pašlaik tā ir daļa no federālās prezidentu bibliotēku sistēmas.
Ričarda Niksona dzīvesbiedre Peta nomira 1993. gada 22. jūnijā ilgstošo veselības problēmu, tostarp, divu insultu un plaušu vēža, dēļ. Viņas piemiņas pasākumi tika rīkoti Niksona prezidentūras bibliotēkā līdz viņas bērēm 26. jūnijā. Ričards Niksons šajā laikā ļoti sēroja, tomēr viņu mierināja ģimene, kā arī eksprezidenti Džeralds Fords un Ronalds Reigans ar savām sievām.
1994. gada 18. aprīļa plkst. 17:45 (EDT), gatavojoties ēst vakariņas, Niksonu ķēra insults. Tika noskaidrots, ka trombs, kas sirds problēmu dēļ bija izveidojies sirds augškambaros, izkustējās no vietas un aizceļoja līdz smadzenēm. Prezidents tika nogādāts Kornela klīnikā Manhetenā, sākotnēji viņš bija pie samaņas, bet nespēja runāt, kā arī kustināt labējās ekstremitātes. Smadzeņu bojājumi izraisīja piepampumu (cerebrālā edēma) un Niksons ieslīga dziļā komas stāvoklī. Viņš nomira 1994. gada 22. aprīlī, plkst. 21:08 (EDT), savām meitām klātesot. Viņš bija 81 gadu vecs.Niksona bēres tika rīkotas 1994. gada 27. aprīlī. Tās bija pirmās ASV prezidenta bēres kopš Lindona B. Džonsona apbedīšanas 1973. gadā, kuras rīkoja Niksona prezidentūras laikā. Ričards Niksons tika apglabāts blakus savas sievas, Petas, kapavietai. Niksonam nāves brīdī bija divas meitas, Trīsija un Džūlija, kā arī četri mazbērni. Pēc nelaiķa lūguma, tās nebija valsts mēroga bēres.

Rīga (lībiešu: Rīgõ) ir Latvijas galvaspilsēta un galvenais rūpniecības, darījumu, kultūras, sporta un finanšu centrs Baltijas valstīs, kā arī nozīmīga ostas pilsēta. Ar 704 476 iedzīvotājiem 2017. gadā tā ir lielākā pilsēta Baltijas valstīs un trešā lielākā pilsēta (pēc Sanktpēterburgas un Stokholmas) visā Baltijas jūras reģionā (pēc iedzīvotāju skaita pilsētas robežās). Rīgas pilsētas platība ir 307,17 km2. Rīgas pilsētas robežās dzīvo aptuveni viena trešdaļa, bet Rīgas aglomerācijā (Rīga un tai piegulošā teritorija, ieskaitot tuvākās pilsētas) vairāk nekā puse (1,07 miljoni) visu Latvijas iedzīvotāju. Rīgas plānošanas reģionā 2010. gada sākumā dzīvoja 1 081 137 iedzīvotāji.
Rīgas vēsturiskais centrs ir iekļauts UNESCO Pasaules kultūras mantojuma sarakstā un ir ievērojams ar jūgendstila arhitektūru, kurai, pēc UNESCO viedokļa, nav līdzīgu pasaulē. Rīga bija viena no 2014. gada Eiropas kultūras galvaspilsētām.
Kopš dibināšanas 1201. gadā līdz mūsu dienām Rīga ir Baltijas valstu lielākā pilsēta un viena no ievērojamākajām ostām Baltijas jūras austrumdaļā. Politiski un administratīvi tā ilgu laiku bijusi reģiona politiskais centrs, bet sākot ar 20. gadsimtu — Latvijas Republikas galvaspilsēta.
Rīgas arhibīskapijai (1255—1562), vienlaikus būdama metropole Livonijas konfederācijai
Latvijas Republikai (no 1918), uz laiku esot Latvijas PSR (1940—1941, 1944—1990) un Ostlandes (1941—1944) galvaspilsēta.
21. gadsimta pirmā desmitgade iezīmējās ar strauju celtniecības apjoma pieaugumu, ko veicināja Latvijas straujā ekonomiskā izaugsme 2000. gados. Rīgā tika uzceltas daudzas daudzstāvu dzīvojamās un ofisu ēkas, no kurām pirmā atjaunotās Latvijas augstceltne bija Saules akmens Ķīpsalā. Tika sākta Latvijas Nacionālā bibliotēkas ēkas — "Gaismas pils" — celtniecība. 2008. gadā tika atklāts Dienvidu tilts, kas bija pirmais kopš 1970. gadiem uzbūvētais tilts pār Daugavu. “Rīgas satiksme” pilnībā atjaunoja autobusu parku, kā arī daļēji atjaunoja trolejbusu un tramvaju parku.
2003. gadā Rīgā notika Eirovīzijas dziesmu konkurss. 2006. gada maijā Rīgā notika Pasaules čempionāts hokejā, bet tā paša gada novembrī 19. NATO samits.
Sakarā ar globālo finanšu krīzi 2008. gadā Latvijas ekonomika pēc rekordstraujas attīstības 2000. gados pārkarsa. Nonākot recesijā, daudzi celtniecības un attīstības projekti tika ierobežoti vai apturēti, tomēr bija arī projekti, kuru attīstība apturēta netika. Nozīmīgākie no tiem bija Dienvidu tilts ar piebraucamajiem ceļiem abpus Daugavas, kā arī Latvijas Nacionālās bibliotēkas jaunā ēka (tā dēvētā "Gaismas pils").
Rīgas pilsēta atrodas Latvijas centrālajā daļā, Rīgas jūras līča dienvidu piekrastē, Viduslatvijas zemienē, Rīgavas un Tīreļu līdzenuma teritorijā, abos Daugavas krastos (teritoriju Daugavas kreisajā krastā sauc par Pārdaugavu). Rīga ir tipiska līdzenuma pilsēta ar atsevišķiem pauguriem, no kuriem augstākais ir Dzegužkalns — 26 metri virs jūras līmeņa. Vidējais virsmas augstums ir aptuveni 6 metri.
Izplatīti leduslaikmeta beigu posma un pēcleduslaikmeta Baltijas ledus ezera abrāzijas—akumulācijas, Litorīnas un Pēclitorīnas jūras un deltu akumulatīvie, upju erozijas un akumulatīvie veidojumi, pēcleduslaikmeta kāpas, purvi. Pārsvarā plakani vai viļņoti, vietām pārpurvoti līdzenumi, kas atrodas 1—11 metrus virs jūras līmeņa. Vietām stiepjas vairākus kilometrus garas, paugurainas kāpu grēdas un atsevišķi 1—3 hektārus lieli kāpu masīvi, kuru augstums 10—28 metri virs jūras līmeņa.
Rīgas klimata veidošanā svarīga nozīme ir Atlantijas okeāna mēreno platuma grādu gaisa masām, kas saistītas ar aktīvu ciklonisko darbību. Tāpēc te bieži ir nokrišņi un apmācies laiks. Vasaras ir relatīvi vēsas. Aptuveni 220 dienas gadā Rīgā valda jūras gaisa masas. Klimatu ietekmē arī apbūve, saimniecisko objektu izvietojums, laukumu un parku platība, lielu ūdenstilpju (Rīgas jūras līča, Daugavas, Ķīšezera) tuvums. Gaisa piesārņojuma dēļ vidējā temperatūra Rīgā parasti ir 2—3 grādus augstāka nekā pilsētas tuvākajā apkārtnē.
Saules leņķa maksimums ir 22. jūnijā, 56,4°, bet zemākais — 22. decembrī, tikai 9,6° virs horizonta. Rīgā visos gadalaikos ir palielināts mākoņainums, tāpēc faktiskais saules spīdēšanas ilgums vasarā ir 54—57%, ziemā tikai 14—25% no iespējamā. Vidēji gadā saule Rīgā spīd 1812 stundas — attiecīgi jūnijā vidēji 282 stundas, bet decembrī 25 stundas. Ziemā bez saules ir vidēji 13—20, bet vasarā tikai 1—2 dienas mēnesī. Summārā gada radiācija Rīgā sasniedz 3460,9 MJ/m2 (82 kcal/cm2), no tās jūnijā — 615,9 MJ/m2 (82 kcal/cm2), bet decembrī 25,2 MJ/m2 (0,6 kcal/cm2).
Viszemākās gaisa temperatūras Rīgā parasti tiek reģistrētas janvārī un februārī.
−33,7 °C (1970. gada 30. janvāris)Visaugstākās gaisa temperatūras Rīgā parasti tiek reģistrētas jūlijā un augustā.
+33,6 °C (1959. gada 13. jūlijs un 2002. gada 1. augusts)Okeāna gaisa masu ietekmē ziemā ir raksturīgi atkušņi, līdz pat 10 dienām mēnesī. Sala periodi parasti sākas decembra vidū un turpinās līdz februāra beigām. Ļoti aukstas ziemas pēdējos 50 gados bijušas 1939./1940., 1941./1942., 1955./1956., 1978./1979., 1984./1985., 1986./1987. gados. Vasarā gaisa temperatūra galvenokārt ir no +5 līdz +15 grādiem naktī līdz +20, +25 grādiem dienā. Diennakts temperatūras amplitūda sasniedz 8—10 grādus, reizēm pat 20 grādus. Periods, kad vidējā diennakts temperatūra Rīgā pārsniedz +15 grādus, nav garš (no jūnija vidus līdz augusta beigām). Karsts laiks, kad vidējā diennakts temperatūra pārsniedz +25 grādus, vasarā maksimāli iespējams 7—9 dienas (1936, 1939. gadi). Pavasaris ir auksts un ieildzis, bet rudens silts un garš.
Veģetācijas periods, kad diennakts vidējā temperatūra +5 °C vai augstāka, sākas vidēji 14. aprīlī un ilgst 192 dienas, augu augšanas aktīvais periods (temperatūra +10 °C vai augstāka) — 144 dienas. Salnas parasti beidzas ap 25. aprīli, bet atsevišķos gados var būt vēl 15. maijā (1927. gads). Agrākās rudens salnas reģistrētas 1906. gada 26. septembrī. Apkures sezona, kad diennakts vidējā gaisa temperatūra ir +8 °C vai zemāka, sākas 8. oktobrī un ilgst 204 dienas. Pilsētas centrā, tāpat kā visās lielajās pilsētās, ir siltāks nekā nomalēs. Ziemā šī temperatūras starpība var sasniegt pat 8—10 grādus un vairāk. Daudz agrāk beidzas pavasara un vēlāk sākas rudens salnas (atšķirība līdz 20 dienām).
Mēreno platuma grādu jūras gaisa masas valda vidēji 179 dienas gadā. Aukstajā gadalaikā tās bieži rada atkusni, bet dažos gados padara stipri maigāku pat visu ziemu. Vasarā tās atnes vēsu, mākoņainu un lietainu laiku. Sevišķi vēsa un lietaina bija 1974. gada vasara. Ciklonu maksimums novērojams rudenī — 55 dienas, vasarā — 41 dienu. Reizēm 50—60 dienas gadā ieplūst arktiskās gaisa masas, kas izraisa strauju gaisa temperatūras pazemināšanos, bet ziemā stipru salu ar temperatūrām zem −30 °C. Tomēr parasti tas nesaglabājas ilgāk par 2—3 dienām. Dienvidu cikloni no Vidusjūras un Melnās jūras dažreiz vasarā atnes tropiskās gaisa masas. Ik gadu vidēji 160—180 dienas Rīgā valda anticikloni. Tad parasti ir sauss un skaidrs laiks. Ziemā tie stipri pazemina temperatūru, bet vasarā ir cēlonis ilgstošam karstumam. Anticiklona ietekmē sevišķi sausa un karsta bija 1972. gada vasara. Gada laikā Rīgai vidēji pāri iet 170—180 dažādas atmosfēras frontes. Ar tām saistās vēja pastiprināšanās, nokrišņi, pērkona negaisi, krusa, puteņi. Ziemā siltās atmosfēras frontes izraisa atkalu, miglu un smidzinošu lietu.
Rīgas vidējās, minimālās un maksimālās temperatūras, kā arī vidējā nokrišņu daudzuma tabula.
Rīgā primārā ir piejūras līdzenumu fauna, kas sastāv no priežu un jaukto mežu dzīvniekiem, no zālāju un purvu, smilšainu un purvainu augšņu iemītniekiem, kā arī no dažādu ūdenstilpju apdzīvotājiem. Līdz ar cilvēka saimnieciskās darbības intensifikāciju pilsētas fauna ir radikāli pārmainījusies un noplicinājusies. Rīgas centrālajā daļā primārā fauna ir gandrīz pilnīgi iznīkusi, daļēji tā saglabājusies izklaidus apbūvētajos rajonos, bet samērā labi pilsētas perifērijā.
Rīgas zīdītājdzīvnieku fauna nav speciāli pētīta, tādēļ precīzu konstatēto sugu skaitu nevar noteikt. Pilsētas nomalēs, kā arī dzīvojamajos rajonos samērā bieži ieklejo aļņi, dažkārt stirnas, retāk mežacūkas, vairākkārt ieklīdušas rudās lapsas. Mežos, kapsētās un parkos sastopamas Eirāzijas vāveres, pilsētas nomalēs un Daugavas salās — pelēkais zaķis, piemērotos biotopos iespējams atrast Eiropas kurmi, retāk Eiropas ezi, kā arī meža cirsli un mazo cirsli. No plēsējiem Rīgas teritorijā konstatēta Amerikas ūdele (galvenokārt gar Daugavu), retāk sesks un meža cauna.
Daudzveidīga ir Rīgas putnu fauna. Reģistrētas aptuveni 250 sugas no 308 Latvijā sastopamajām. Aptuveni 150 sugas Rīgas teritorijā ligzdo. Vairākums ligzdotāju pilsētā veido nelielas populācijas. Lielas populācijas ir putniem, kuru ligzdošana ir saistīta ar ēkām — piemēram, mājas balodim, mājas zvirbulim, arī svīrei un kovārnim. Dažas putnu sugas Rīgā konstatētas tikai vienu reizi. Dzīvojamo namu rajonos, apstādījumos un parkos dominē lielā zīlīte, bieži sastopams melnais meža strazds, žubīte, gaišais ķauķis, sīlis, gredzenūbele, vārna un žagata. Kapsētās un lapu koku audzēs sastopama arī lakstīgala, sarkanrīklīte, melnais mušķērājs, daudz zīlīšu, ķauķu, ķauķīšu. Priežu mežos mīt žubīte, vītītis, cekulzīlīte, erickiņš. Daugavā un ezeros ir milzīgas lielo ķīru kolonijas. Pļavās sastopama ķīvīte, smiltājos — upes tārtiņš, ūdenstilpēs — meža pīle.
Latgales priekšpilsēta (50 km2)Pēc platības lielākais ir Kurzemes rajons, bet mazākais Centra rajons. Pēc iedzīvotāju skaita lielākā ir Latgales priekšpilsēta, savukārt Vidzemes priekšpilsēta un Centra rajons pēc nacionālā sastāva ir vienīgie, kuros latviešu ir vairāk nekā krievu tautības iedzīvotāju. Interesants fakts ir arī tas, ka Vidzemes un Zemgales priekšpilsētas ir vienīgās, kurās iedzīvotāju skaits pēdējo gadu (2006—2008) laikā ir pieaudzis, savukārt Latgales priekšpilsētā tas ir visstraujāk samazinājies.
Rīgas pilsētas platība ir 307,17 km2, bet, pierēķinot piepilsētas, tās platība sasniedz aptuveni 7000 km2 ar 1,15 miljoniem iedzīvotāju.
1934. gadā Rīgas pilsētu sadalīja 40 administratīvajos rajonos, bet pēc Otrā pasaules kara Rīgai nav bijis oficiāli apstiprināta pilsētas teritoriālā iedalījuma, kas būtu sīkāks par sešu administratīvi teritoriālo vienību iedalījumu (rajoni un priekšpilsētas). Nosacīti Rīgas pilsēta bija sadalīta 47 rajonos jeb "mikrorajonos", kuru robežas tikai daļēji sakrita ar priekšpilsētu robežām un savstarpējās robežas bija visai nosacītas. Vēsturiski bija izveidojies arī sīkāks mikrorajonu iedalījums. Kā piemēru var minēt Spilvi, kura sastāvēja no Beķermuižas, Krēmeriem, Voleriem, Rātsupes un Lielās muižas. Tas, ka pilsētai nebija šāda — sīkāka iedalījuma, bieži vien radīja problēmas, jo rajonu robežām oficiāli neeksistējot, iedzīvotāju un komunālo dienestu interpretācija par šo tēmu bija diezgan atšķirīga.
2008. gadā Rīgas domes pilsētas attīstības departamentā aizsākās darbs pie Rīgas jaunās rajonu, jeb pēc jaunā plāna — apkaimju definēšanas. Šis plāns vēl nav oficiāli apstiprināts, bet, kad tas tiks izdarīts, tad Rīga sastāvēs no 58 apkaimēm, katra ar savu centru, savu unikālo ainavisko un arhitektonisko veidolu. Galvenais šīs reformas iemesls ir iespēja izpētīt katras šīs apkaimes, katra mazā reģiona specifiku — kādi ir iedzīvotāji, kāda ir infrastruktūra, kādas vajadzības tālākai dzīves vides pilnveidošanai.
1980. gadu vidū tika prognozēts, ka līdz 2000. gadam rīdzinieku skaits pārsniegs 1 miljonu, bet šis scenārijs nepiepildījās. Rīga iedzīvotāju skaita maksimumu sasniedza 1990. gadā — 909 135 cilvēki. Pēc Latvijas neatkarības atgūšanas, Krievijas pilsoņu un karaspēka atgriešanās Krievijā dēļ, kā arī ekonomiskās situācijas krasas pasliktināšanās dēļ, iedzīvotāju skaits Rīgā sāka strauji samazināties. 1990. gadā iedzīvotāju skaits samazinājās par 8680, 1991. gadā par 10 714, bet 1992. gadā pat par 26 084 cilvēkiem un 1993. gada sākumā Rīgā bija vairs 863 657 iedzīvotāju. Turpmāk skaita samazināšanās tempi palēninājās. 1996. gada otrajā pusē Rīgas iedzīvotāju skaits noslīdēja zem 800 000. 2000. gada 1. janvārī Rīgā dzīvoja 764 329 cilvēku un ikgadējais samazinājums noslīdēja zem 10 000 iedzīvotāju gadā. 21. gadsimta pirmās dekādes beigās Rīgas iedzīvotāju skaits vēl arvien samazinājās, 2011. gada beigās Rīgas iedzīvotāju skaits noslīdēja zem 700 000. Rīgas domes kampaņas "Esi rīdzinieks" rezultātā no 2013. gada oktobra līdz decembrim Rīgā deklarējās aptuveni 10 tūkstoši cilvēku, bet Rīgas mērs N. Ušakovs apgalvoja, ka pilsētā vēl strādā un dzīvo ap 100 000 cilvēku, kas deklarējušies citās pašvaldībās.Naturalizācijas dēļ pieauga rīdzinieku - Latvijas pilsoņu īpatsvars. 2007. gadā Rīgā bija piereģistrēti 503 573 Latvijas pilsoņi (69,6%), 197 752 Latvijas nepilsoņi (27,3%), 111 bezvalstnieki, kā arī 22 495 citu valstu pilsoņi (3,1%)., turpretī 2017. gadā Rīgā bija piereģistrēti 529 794 Latvijas pilsoņi (75,2%), 125 344 Latvijas nepilsoņi (17,8%), 99 bezvalstnieki, 104 alternatīvie, 58 bēgļi, kā arī 49 077 citu valstu pilsoņi (7,0%).
No 1990. līdz 2015. gadam, samazinoties iedzīvotāju skaitam Rīgā, samazinājās arī gandrīz visu etnisko grupu iedzīvotāju skaits, tomēr latviešu, kā arī mazāku grupu (kuru īpatsvars ir zem 1%) skaits samazinājās lēnāk, nekā etnisko krievu, baltkrievu,  ukraiņu un poļu skaits. Kopš 2000. gada latvieši atkal ir lielākā etniskā grupa Rīgā, bet kopš 2015. gada sāka pieaugt arī to iedzīvotāju absolūtais skaits, kas deklarējas Rīgā kā latvieši. Palielinās Rīgas pastāvīgo iedzīvotāju skaits, kas pieder mazākām etniskām grupām (2018. gadā 5,6%) vai arī neizvēlas tautību (2018. gadā 3,5%).
Pēc Pilsonības un migrācijas lietu pārvaldes (PMLP) datiem 2019. gada 1. janvārī tas bija šāds:
Latvijas augstākā būve atrodas Rīgā, tas ir Rīgas radio un televīzijas tornis Zaķusalā. Tā augstums ir 368,5 metri. Tas ir ne tikai augstākais tornis Baltijas valstīs, bet arī augstākais Eiropas Savienībā un 13. augstākais televīzijas tornis pasaulē. Savukārt augstākās biroju vai dzīvojamās augstceltnes Rīgā ir Saules akmens, Panorama Plaza II un Zinātņu akadēmijas augstceltne, kuras sniedzas augstāk par 100 metriem. Z-Towers dienvidu tornis ir 123 metrus augsts.
Sabiedriskais transports Rīgā sastāv no 54 autobusu, 19 trolejbusu, 9 tramvaju, 33 minibusu un 9 nakts autobusu līnijām, kas savā starpā savieno visas Rīgas priekšpilsētas.
Pirmās autobusu satiksmes līnijas tika atklātas 1924. gadā. Līdz 1938. gadam visas autobusu līnijas piederēja privātiem uzņēmējiem. 19 autobusu līnijās kursēja 151 autobuss, gadā pārvadājot 29,25 miljonus pasažieru. Pašvaldības autobusu sabiedriskā transporta atklāšana notika 1938. gada 1. jūlijā.
Pirmais trolejbusu maršruts Rīgā tika izveidots no Daugavpils ielas līdz Viestura dārzam. Tas tika atklāts 1947. gada 4. novembrī plkst.16.30 Krišjāņa Valdemāra ielas un Kalpaka bulvāra krustojumā. Pirmie Rīgā kursēja pirms kara Jaroslavļas Autobusu rūpnīcā būvētie JTB trolejbusi, kuri jau bija lietoti. Pirmie trolejbusi bāzējās 1. tramvaju depo (tagadējā 5. tramvaju depo) Brīvības ielā, vēlāk tie tika pārvietoti uz 2. tramvaju depo (tagadējo 1. trolejbusu parku) Ganību dambī. 1948. gadā tika atklāta trolejbusu līnija no Centrāltirgus uz Sarkandaugavu, ko drīz pēc tam pagarināja līdz Mežaparkam. Piecdesmitajos gados trolejbusu parks tika papildināts ar Engelsā (Krievija) ražotajiem trolejbusiem.
1882. gada 23. augustā tika atklātas pirmās zirgu tramvaja līnijas, kuras apkalpoja 95 zirgi. Rīgu jauna satiksmes veida ierīkošanā apsteidza Liepāja, kur jau 1899. gadā sāka darboties pirmā elektriskā ielu dzelzceļa līnija Baltijā. Rīgā pirmais elektriskais tramvajs pa Aleksandra ielu (tagad Brīvības iela) sāka kursēt 1901. gada 23. jūlijā.
2006. gadā Rīgā norisinājās Pasaules čempionāts hokejā. Rīgā bāzēts Kontinentālās hokeja līgas klubs Rīgas "Dinamo". Latvijas Virslīgas hokeja čempionātā spēlē HK Kurbads, HK MOGO, HK Prizma, HK "Lido" un HS Rīga.
Latvijas futbola Virslīgā spēlē FK RFS, Riga FC un FS METTA/Latvijas Universitāte.
Rīgā bāzēti arī vairāki basketbola klubi — Barons kvartāls, BK VEF Rīga, BK Latvijas Universitāte, BK Turība —, kā arī sieviešu basketbola klubi TTT Rīga, Latvijas Universitāte, RTU Merks u.c.

Saule ir zvaigzne, kas atrodas Saules sistēmas centrā. Orbītā ap Sauli riņķo Zeme un pārējās Saules sistēmas planētas, kā arī asteroīdi, komētas un citi kosmiskie ķermeņi. Saule ir milzīga plazmas lode, tās masa ir aptuveni 2×1030 kg. Saule sastāv no 74% ūdeņraža un 25% hēlija, pārējo masu veido smagāki elementi (ogleklis, skābeklis, dzelzs u.c.). Saule ir apmēram 4,6 miljardus gadu veca, bet vēl pēc 5 miljardiem gadu tā pārvērtīsies par sarkano milzi un tad — par balto punduri (skat. "Zvaigznes evolūcija"). Saule ir Zemei tuvākā un tādējādi arī vislabāk izpētītā zvaigzne.
Saule ir galvenās secības zvaigzne, t. i., Saule atrodas hidrostatiskā līdzsvarā — tā nedz izplešas, nedz saraujas, un tās galvenais enerģijas avots ir tās dzīlēs noritošās reakcijas, kurās ūdeņradis pārvēršas hēlijā. Saules spektra klase ir G2V, t. i., Saule ir t.s. dzeltenais punduris. G2 nozīmē, ka Saules krāsa ir dzeltena un tās spektrs satur jonizētu un neitrālu metālu un vājas ūdeņraža spektrāllīnijas, savukārt V nozīmē, ka Saule ir galvenās secības zvaigzne.
Saule atrodas orbītā ap Piena Ceļa galaktikas centru, Saule no tā atrodas aptuveni 25 000 — 28 000 gaismas gadu attālumā un pilnu apriņķojumu tā veic 210 — 226 miljonu gadu ("Galaktiskā gada") laikā. Tās orbitālais ātrums ir 220 — 267 km/s. Saulei tuvākās ar neapbruņotu aci redzamās zvaigznes ir Centaura Alfa (4,36 gaismas gadu (GG) attālumā), Sīriuss (8,6 GG), Procions (11,4 GG), Altairs (16,7 GG), Fomalhauts (25,1 GG), Vega (25,3 GG), Pollukss (33,8 GG), Denebola (35,9 GG), Arkturs (36,7 GG), Kapella (42,8 GG), Kastors (ap 51 GG) un Aldebarans (65,0 GG). 
Saule ir gandrīz pilnīga lode, tās diametrs ir 1,392×106 km (109 reizes lielāks par Zemes diametru). Saules masa ir tik liela, ka Saules sistēmas baricentrs atrodas Saules iekšienē. Saulei nav tik noteiktu robežu kā, piemēram, planētām, jo tās blīvums pakāpeniski eksponenciāli samazinās virzienā no tās centra. Saules rādiuss (R) tiek mērīts no tās centra līdz fotosfēras galējām robežām, kur gāzes temperatūra ir pārāk maza, lai radītu ievērojamu elektromagnētisko starojumu.
Saules iekšiene nav tieši novērojama, taču par tās uzbūvi un procesiem tajā ļauj spriest, piemēram, helioseismoloģija, kas pētī skaņas viļņus, kas pārvietojas Saules iekšpusē. Tāpat liela nozīme ir arī Saules datormodelēšanai.
Saules kodolā, kur vielas blīvums sasniedz 150 000 kg/m3, notiek kodoltermiskās reakcijas, kurās ūdeņradis pārvēršas par hēliju un izdalās enerģija, kas Sauli notur hidrostatiskā līdzsvarā. Šajās reakcijās ik sekundi par hēlija kodoliem tiek pārvērsti aptuveni 8,9×1037 protonu (ūdeņraža kodolā ir tikai viens protons). Tādējādi ik sekundi tiek izdalīta 3,83×1026 vatu liela enerģija.
Saules kodols sniedzas līdz aptuveni 0,2 R no tās centra. Kodoltermiskās reakcijas rit tikai kodolā — tālākos slāņus silda tikai kodola izstarotā enerģija.
Viela, kas atrodas robežās starp 0,2 un 0,7 R, t.s. starojuma pārneses zonā, pārnes kodola izstaroto enerģiju uz Saules ārējiem slāņiem. Enerģiju pārnes fotonus izstarojošie ūdeņraža un hēlija joni. Izstarotie fotoni tiek nemitīgi absorbēti un atkal izstaroti. Vielas temperatūra un spiediens un starojuma intensitāte virzienā no Saules centra pazeminās.
Robežās no 0,7 līdz 1 R, t.s. konvektīvajā zonā, Saules matērija ir nepietiekami blīva un karsta, lai pārnestu kodola izstaroto enerģiju ar starojumu. Šajā zonā enerģijas pārnešanu nodrošina konvekcija: karstā gāze paceļas līdz Saules virsmai, tur tā atdziest un atkal nogrimst līdz konvektīvās zonas pamatiem.
Karstās gāzes straumes veido t.s. Saules granulas uz Saules virsmas (fotosfērā).
Fotosfēra ir Saules redzamā virsma, tās temperatūra ir aptuveni 5800 kelvinu (K), savukārt vielas daļiņu blīvums — ap 1023/m3 (aptuveni 1% Zemes atmosfēras blīvuma jūras līmenī). Slāņi zem fotosfēras ir redzamo gaismu necaurlaidīgi. Fotosfēru veido Saules granulas — konvekcijas radīti ugunsvirpuļi ar diametru aptuveni 1000 km . Katras granulas mūžs ilgst tikai aptuveni 8 minūtes. Novērojamas arī t.s. "supergranulas" — to diametrs sasniedz pat 30 000 km un tās var pastāvēt pat 24 stundas.
Temperatūras minimuma zona — aukstākais Saules slānis — atrodas aptuveni 500 km virs fotosfēras. Tā temperatūra ir apmēram 4 000 K. Šī zona ir pietiekami vēsa, lai tajā būtu sastopamas tik vienkāršas molekulas kā oglekļa monoksīds un ūdens.
Hromosfēra ir relatīvi plāns slānis (10 000 km) virs fotosfēras. Hromosfēra ir visai viegli novērojama pilna Saules aptumsuma laikā kā sārta josla ap aptumšoto Saules disku (skat. attēlu).
Hromosfērā novērojamas t.s. spīkulas — augstas karstas, spožas gāzes kolonnas, kas strauji paceļas līdz hromosfēras augšējiem slāņiem un pēc aptuveni 10 minūtēm atkal nogrimst. Hromosfērā notiek arī t.s. Saules uzliesmojumi — pēkšņi, visai īslaicīgi procesi, kuru laikā pastiprināti intensīvi tiek izstarots rentgenstarojums, ultravioletais starojums, radiostarojums un dažreiz pat redzamā gaisma.
Saules vainags ir pats augstākais Saules atmosfēras slānis. Saules vainaga biezums nav precīzi nosakāms (tas var būt vairākus miljonus kilometru biezs), jo tā blīvums pakāpeniski samazinās, līdz viela izkliedējas kosmosā (t.s. Saules vējš).
Saules vainagā novērojamas protuberances — milzīgi salīdzinoši aukstas plazmas veidojumi, kuru lielums mērāms daudzos tūkstošos kilometru (skat. tālāk). To augstums var sasniegt 30 000 kilometru, bet garums pat vairākus simtus tūkstošu. Lielākā novērotā protuberance (1997. gadā) bija 350 000 kilometru gara.
Tiek uzskatīts, ka Saules vispārējais magnētiskais lauks ir visai vājš un to ir grūti nošķirt no daudzajiem atsevišķajiem, spēcīgajiem magnētiskajiem laukiem, kas rodas Saules iekšienē (domājams, konvektīvās zonas dziļākajos slāņos) no tur plūstošajām strāvām, kuru stiprums ampēros mērāms ar kārtu 1012.
Saules plankumi ir relatīvi auksti Saules atmosfēras apgabli — milzīgi rotējoši gāzes virpuļi ar spēcīgu magnētisko lauku, kas aizkavē konvekcijas procesus. Saules plankumu temperatūra parasti ir no 3 700 līdz 4 500 kelviniem, diametrs 3 600 — 50 000 km, mūžs — tipiskiem plankumiem ap nedēļu, taču dažos gadījumos var sasniegt dažus mēnešus. Saules plankumi parasti rodas grupās (skat. attēlu), kurā ir divi dominējošie plankumi, kas iezīmē pretējos magnētiskā lauka polus, t. i., viens no plankumiem ir "magnētiskais ziemeļpols", bet otrs — "magnētiskais dienvidpols". Šī polaritāte lielākoties ir vērsta austrumu-rietumu virzienā paralēli Saules ekvatoram. Magnētiskā lauka stiprums Saules plankumu rajonā var sasniegt 0,3 teslas jeb 3 000 gausus, kas ir aptuveni tūkstoš reižu vairāk nekā magnētiskajam laukam uz Zemes.
Saules plankumu kopskaits cikliski mainās. Viena cikla ilgums ir aptuveni 11 gadi. Ciklam iesākoties, plankumus skaits ir ļoti mazs un tie ir praktiski gandrīz nenovērojami. Ar laiku plankumu skaits palielinās, līdz pēc 5,5 gadiem sasniedz maksimumu, un tad atkal samazinās līdz minimumam. Pēc katra cikla Saules polārais vispārējais magnētiskais lauks maina virzienu: iepriekšējais magnētiskais ziemeļpols kļūst par dienvidpolu un otrādi. Šī cikla cēloņi vēl nav īsti izpildīti.
Protuberances ir no relatīvi aukstas plazmas sastāvoši grandiozu izmēru lokveidīgi veidojumi, kuru garumi var sasniegt vairākus simtus tūkstošus kilometru, bet augstums — vairākus desmitus tūkstošus kilometru, biezums — līdz 5 000 km.
Mierīgās protuberances, kuru forma mēnešiem ilgi var palikt gandrīz nemainīga. Tās bieži rodas Saules plankumu tuvumā spēcīgu magnētisko lauku ietekmē.Aktīvās protuberances, kuras pastāv tikai dažas minūtes vai stundas. Viela, veidojoties aktīvajām protuberancēm, var tikt "izšauta" uz augšu ar ātrumu līdz pat 1 000 km/s.
Cilvēku dzīvē Saule ir svarīgākais debess ķermenis, un īpaša uzmanība tam pievērsta jau ļoti sen. Daudzas kulta būves kā, piemēram, Stonhendža ir ierīkotas tā, lai varētu sekot Saules kustībai debesīs un noteikt saulgriežu laiku. Liela uzmanība tika pievērsta ne tikai Saules kustībai, bet arī Saules aptumsumu novērošanai un reģistrācijai. Savukārt Senajā Ķīnā tika pētīti pat īpaši tumši Saules plankumi, kas bija novērojami ar neapbruņotu aci, kad Saule atradās tuvu horizontam un tās gaisma tika "filtrēta" caur biezo Zemes atmosfēru.
Arī Eiropā šajā laikā tika ievēroti Saules plankumi, taču tie tika uzskatīti par atmosfēras parādībām. 17.gs. sākumā Galileo Galilejs izgudroja optisko teleskopu, un 1610. gadā viņš kopā ar Tomasu Heriotu pirmo reizi ar to novēroja Saules plankumus, bet vēl pēc gada Johans Fabriciuss tos pirmo reizi aprakstīja zinātniskā darbā. Novērotā Saules plankumu "kustība" lika secināt, ka Saule rotē ap savu asi. Savukārt 1619. gadā Johans Keplers, ņemot vērā, ka komētas aste vienmēr ir vērsta prom no Saules, postulēja Saules vēja esamību.
1775. gadā Kristians Horoubovs pieļāva iespēju, ka Saules plankumu parādīšanās ir ciklisks fenomens. 1802. gadā Viljams Haids Volestons pirmo reizi novēroja Saules spektra tumšās absorbcijas līnijas. Jozefs fon Fraunhofers 1814. gadā uzsāka šo līniju sistemātisku izpēti, tāpēc tās nosauktas par Fraunhofera līnijām. 1843. gadā Zamuels Heinrihs Švābe publicēja savus atklājumus par Saules aktivitātes ciklu. Ap šo laiku aizsākās regulāri Saules plankumu noverojumi un uzskaitījums. 1889. gadā Džordžs Elerijs Heils izgudroja spektroheliogrāfu. 1897. gadā Henrijs Augusts Roulends pabeidza Saules spektra atlantu, kurā bija iekļautas visas spektrāllīnijas. 1908. gadā Džordžs Elerijs Heils atklāja t.s. Zēmana efektu — Saules plankumu rajona spektrāllīnijas sadalīšanos vairākās magnētiskā lauka ietekmē.
Ilgu laiku nebija zināms Saules enerģijas avots. Uzskatīja, piemēram, ka Saule ir milzīgs degošs, kvēlojošs ķermenis. Tādā gadījumā gan vielas degšanai pietiktu tikai dažiem tūkstošiem gadu. Viljams Tomsons (vēlākais lords Kelvins) izteica pieņēmumu, ka Saule sava gravitācijas spēka ietekmē saraujas un Saules daļiņu kustības enerģija pārvēršas siltumā. Saskaņā ar šo hipotēzi Saule varētu izstarot enerģiju aptuveni 100 miljonus gadu. Atklājot Zemes radioaktivitāti, kļuva skaidrs, ka Zemes garoza ir vairākus miljardus gadu veca, līdz ar to V. Tomsona hipotēze bija vērtējama kā apšaubāma. Problēmas atrisinājumu deva kodolprocesu atklāšana. Ernests Rezerfords aprakstīja sakarību starp radioaktivitāti un kodolu transformāciju. Arturs Stenlijs Edingtons secināja, ka zvaigznes iekšienē ķīmiskie elementi sadalās un pārveidojas citos ķīmiskajos elementos, izdalot enerģiju. Kad spektroskopiskie pētījumi konstatēja ūdeņraža lielo īpatsvaru Saules ķīmiskajā sastāvā, kļuva skaidrs, ka šim elementam ir īpaša loma. 1938. gadā Hanss Bēte aprakstīja Saules dzīlēs noritošo protonu-protonu ciklu.
1942. gadā tika atklāts Saules radiostarojums, bet 1949. gadā Herberts Frīdmans atklāja Saules rentgenstarojumu.
20. gadsimta gaitā tika ierīkots liels daudzums Saules observatoriju, kas nodarbojās tikai un vienīgi ar Saules izpēti.
1960. gadā tika atklātas fotosfēras svārstības — tas uzskatāms par helioseismoloģijas aizsākumu.
Lai novērotu Saules neitrīno, tika ierīkoti speciāli pazemes detektori. Atšķirība starp teorētiski paredzēto un praktiski novēroto neitrīno plūsmu 70. gados radīja t.s. "Saules neitrīno problēmu": tika novērota tikai 1/3 no paredzētā neitrīno daudzuma. Bija vai nu jāpieņem, ka teorētiskais Saules modelis ir nepareizs un gaidītā neitrīno plūsma ir pārāk liela, vai arī jāpieļauj, ka neitrīno savā ceļā uz Zemi var pārvērsties cita veida neitrīno (t.s. neitrīno oscilācija). Pirmās liecības par neitrīno oscilāciju iegūtas 1998. gadā Japānas Superkamiokandes neitrīno detektorā.
20. gadsimtā orbītā ap Zemi tika palaisti vairāki Zemes mākslīgie pavadoņi Saules izpētei. Ar pavadoņiem bija daudz labākas iespējas pētīt Saules ultravioleto un rentgenstarojumu (Zemes atmosfēra to lielā mērā absorbē). Tā, piemēram, 1973. gadā tika palaista ar rentgenteleskopu aprīkotā kosmiskā stacija Skylab.
Savukārt ar kosmiskajām zondēm bija iespējams piekļūt Saulei daudz tuvāk un izpētīt arī tās apkārtni. Augstās temperatūras un intensīvā starojuma dēļ tas ir tehniski ļoti sarežģīts uzdevums. Tā, piemēram, 1974. un 1976. gadā palaistās zondes Helios spēja pietuvoties Saulei 43,5 miljonu kilometru attālumā.
1990. gadā palaistā zonde Uliss pētīja Saules polus, kas nedz no Zemes, nedz no pavadoņiem, nav redzami. 1990. gadā tika palaista zonde SOHO. SOHO atrodas t.s. Lagranža punktā L1 un novēro Sauli ar 12 dažādiem instrumentiem. 1998. gadā tika palaista zonde TRACE, kuras uzdevums ir pētīt Saules vainagu.
2001. gadā tika palaista zonde Genesis Saules vēja izpētei. Tai bija jāsavāc Saules vēja paraugi un jānogādā atpakaļ uz Zemes. Taču mēģinājums nogādāt kapsulu ar paraugiem uz Zemi 2004. gadā cieta neveiksmi, lai gan daži paraugi saglabājās.
Eiropas Kosmosa izpētes aģentūra plānoja 2015. gadā palaist zondi Solar Orbiter, kurai bija paredzēts pietuvoties Saulei līdz 30 miljonu kilometru attālumam.
Dzīvības pastāvēšana uz Zemes būtībā ir pilnībā atkarīga no Saules. Turklāt Saule, raugoties no Zemes, bez šaubām, ir centrālais debesu ķermenis. Tādēļ daudzās kultūrās Saule bija dievs vai dieviete, arī indoeiropiešu tautām, to skaitā arī latviešu mitoloģijā. Tāpat ļoti liela nozīme tika piešķirta dienas un nakts un gadalaiku maiņām (piemēram, saulgriežu svinēšana), savukārt Saules aptumsumi tika uztverti ar šausmām.
Saulei kā arhetipiskam tēlam ir ambivalenta daba: no vienas puses Saule ir gaismas, siltuma un dzīvības avots, bet no otras — tā var nest arī, piemēram, postošu sausumu, iznīcību. Saules negatīvās iezīmes atspoguļo mīti par Faetonu, Ikaru u.c.
Kristietībā Saule simbolizē nemirstību un augšāmcelšanos. Saule simbolizē arī Jēzu Kristu kā taisnīguma un patiesības nesēju.
Alķīmijā Saules tēls sadalās divos: zelta, dzīvību nesošajā "dienas Saulē" un "melnajā Saulē", kas simbolizē neapstrādātu vielu, pazemi.
Saule bieži tiek attēlota kā seja pie debesīm: tas ir tēva, arī karaļa autoritātes simbols.
GIF animācijās attēloti Saules plankumi un protuberances, Saules aptumsumi u.c. (vāciski)

Sputnik-1 (no krievu: спутник — 'pavadonis'), oficiālais nosaukums Iskusstvenyj sputnik Zemli (Искусственный спутник Земли), kodētais nosaukums PS-1 (no Prosteišij Sputnik — Простейший Спутник-1 „vienkāršākais pavadonis”) bija pirmais Zemes mākslīgais pavadonis (ZMP), kas ievadīts ģeocentriskā orbītā. Tas tika palaists no Padomju Savienības teritorijas 1957. gada 4. oktobrī ar starpkontinentālās ballistiskās raķetes (SKBR) R-7 nedaudz modificētu variantu R-7 PS. Ar Sputnik startu iesākās „kosmiskā ēra”.
Pavadonis nepārtraukti raidīja radio signālus, kurus varēja uztvert zinātnieki un radioamatieri visā pasaulē, līdz 26. oktobrim (22 dienas), kamēr baterijās bija pietiekama elektroenerģija. Pēc tam Sputnik bija novērojams tikai vizuāli. 1958. gada 4. janvārī Sputnik iegāja atmosfēras blīvajos slāņos un sadega, kosmosā atrodoties 92 dienas.
Lai arī pirmais ZMP nebija aprīkots ar zinātniskajiem instrumentiem, ar to tika veikti atmosfēras un kosmiskās telpas pētījumi. Sputnik palaišanai bija milzīga politiskā nozīme PSRS prestiža celšanā.
Pēc Otrā pasaules kara PSRS ieguva vācu ballistisko raķešu V-2 daļas un raķešu konstruktorus. Padomju Savienībā tieši kosmiskās telpas pētījumi sākās pēc 1948. gada, kad no vietējiem materiāliem tika izgatavotas raķetes R-1 (V-2 kopija), vēlāk arī R-2 un R-5. Šīs raķetes zinātniskos instrumentus varēja pacelt 100–500 km augstumā virs Zemes virsmas, tomēr labākajā gadījumā eksperiments ilga 10 minūtes. Raķešu galvenais konstruktors šajā laikā bija Sergejs Koroļovs. Lai gan Koroļova galvenais uzdevums bija radīt raķetes militāriem mērķiem, viņš neatmeta cerību kādreiz palaist Zemes mākslīgo pavadoni (par to viņš bija iepazinies jaunībā, lasot Konstantīna Ciolkovska darbus), kas orbītā atrastos mēnešiem un pat gadiem ilgi.
Līdz ar pirmās SKBR R-7 konstruēšanu S. Koroļovam radās iespēja izmantot to pavadoņa palaišanai. Lai to izdarītu, bija nepieciešama valsts augstāko amatpersonu piekrišana.
1954. gada 16. martā PSRS Zinātņu akadēmijas lietišķās matemātikas nodaļā notika pirmā sanāksme par uzdevumiem, kas būtu veicami ar ZMP palīdzību. Šis jaunais novirziens Zinātņu akadēmijā tika atbalstīts. 27. maijā Sergejs Koroļovs aizsardzības rūpniecības ministram Dmitrijam Ustinovam iesniedza OKB-1 darbinieka Mihaila Tihonravova sagatavoto ziņojumu par Zemes mākslīgā pavadoņa izveides nepieciešamību.ASV tajā laikā jau tika veikti priekšdarbi ZMP izveidei un palaišanai (Vanguard projekts). 1955. gada 29. jūlijā ASV prezidents Dvaits Eizenhauers paziņoja, ka Savienotās Valstis plāno palaist pavadoni Starptautiskā ģeofiziskā gada (1957.—1958.) laikā. Jau tad starp abām valstīm valdīja saspīlējums, un 3. augustā 6. Starptautiskajā astronautikas federācijas kongresā Kopenhāgenā padomju akadēmiķis L. Sedovs paziņoja par to, ka arī PSRS gatavojas ģeofiziskajā gadā palaist pavadoni.8. augustā PSKP Centrālā komiteja atbalstīja ideju palaist Zemes mākslīgo pavadoni. 30. augustā SKBR R-7 raķetes izmēģinājumu valsts komisijas priekšsēdētājs Vasilijs Rjabikovs sasauca sapulci, kurā S. Koroļovs prezentēja aprēķinus, kādam būtu jābūt kosmiskajam aparātam lidojumam uz Mēnesi. Tam vajadzētu modificēt R-7 raķeti trīs pakāpju variantā, ko varētu izmantot arī pavadoņu palaišanai.
3. septembrī Koroļovs nosūtīja galvenajiem konstruktoriem un valdībai zinātniskā pavadoņa parametrus un tā izveides plānu. 1956. gada 30. janvārī PSKP CK un PSRS Ministru padome pieņēma lēmumu, pēc kura bija jāizgatavo neorientējams ZMP ar masu 1000–1400 kg, kurā atrastos 200–300 kg smaga zinātniskā aparatūra. Pavadoņa palaišanai jāpielāgo R-7, un pirmajam izmēģinājuma startam jānotiek 1957. gadā (Starptautiskā ģeofiziskā gada laikā). Pavadoņa slepenais nosaukums bija „objekts D” (обьект Д).
Sarežģītā projekta realizācijas gaitā radās problēmas ar zinātniskās aparatūras izstrādi, kā arī raķetes dzinēju jauda bija par mazu. 1956. gada beigās kļuva skaidrs, ka „objekta D” palaišanu nevarēs realizēt paredzētajā termiņā. Līdz ar to „objekta D” startam noteica jaunu termiņu — 1958. gada aprīli.
1956. gada novembrī OKB-1 ierosināja steidzamības kārtā izgatavot tā saucamo „vienkāršāko pavadoni” (Простейший Спутник jeb обьект ПС) ar masu 100 kg, kuru varētu palaist 1957. gada aprīlī—maijā R-7 izmēģinājumu laikā. 1957. gada 15. februārī tika izdots rīkojums par vienkāršākā neorientēta ZMP palaišanu, tā novērošanas iespēju pārbaudi un radiosignālu saņemšanu no tā. "Objekta PS" palaišanu atļāva tikai pēc diviem R-7 sekmīgiem lidojumiem. Par PS galveno konstruktoru tika iecelts Mihails Homjakovs.
„Objekta PS” izstrāde notika tik strauji, ka izgatavotāju un konstruktoru darbi notika vienlaicīgi.
1957. gada 1. februārī bija saskaņoti radioraidītāja gabarīti. Februāra beigās tika izgatavots PS makets ar antenu imitētājiem, lai veiktu raidītāja izmēģinājumus.
Galvenās problēmas kosmiskā aparāta izgatavošanā radās, izstrādājot hidroizvērsēju sfēriskajām čaulām, metinot tās pie stiprinājumiem, kā arī ārējo virsmu pulēšanā. Izstrādājot konstrukciju, tika veikta iekārtu izvietojuma maketēšana, metinājuma šuvju rentgena kontrole, kā arī to hermētiskuma pārbaude ar hēlija sūču meklētāju. Aprīlī un maijā notika radioraidītāju raidīšanas pārbaudes, aparātu iekarinot 200 m garā trosē zem helikoptera.
Pavadoņa pārbaudei un sagatavošanai startam poligonā tika ierīkota īpaša telpa. Raķetes R-7 sagatavošana notika īpaši rūpīgi, galvenā uzmanība tika pievērsta pareizai komandu secībai — raķetes priekšgala nomešanai un pavadoņa atdalīšanai.
1957. gada 20. septembrī kosmodromā notika speciālās komisijas sanāksme, kurā tika apstiprināta nesējraķetes un pavadoņa gatavība startam. Tur tika nolemts, ka par pirmā ZMP palaišanu publiski paziņos tikai pēc pavadoņa pirmā apriņķojuma ap Zemi.
Pirmā ZMP palaišana tika plānota 6. oktobrī, bet Koroļovam bija aizdomas, ka ASV palaidīs savu pavadoni Vanguard dienu agrāk. Tika atceltas vairākas pirmsstarta pārbaudes operācijas, un raķeti izveda uz starta laukumu divas dienas agrāk.
Sputnik bija hermētiska 585 mm diametra sfēra ar masu 83,6 kg. To veidoja divas puslodes čaulas no 2 mm bieza alumīnija sakausējuma, kuras tika savienotas ar 36 tapām. Savienojuma hermētiskumu nodrošināja vakuuma gumijas blīve. Pie priekšējās (augšējās) puslodes tika piestiprinātas četras antenas, no kurām divas bija 2,9 m un pārējās divas — 2,4 m garas. Lai pēc pavadoņa atdalīšanās no nesējraķetes antenas tiktu izvērstas 35° leņķī, bija paredzēts īpašs atsperes mehānisms.
Pavadonī tika pielietota oriģināla shēma siltumapmaiņai ar kosmisko vidi. Priekšējā puslode bija siltumizolēta, bet aizmugurējā kalpoja kā siltuma izstarotājs. Pavadoņa korpuss tika rūpīgi nopulēts un īpaši apstrādāts, lai tiktu nodrošināta nepieciešamā izolācija no Saules radiācijas vienā pusē un siltuma izstarošana no otras puslodes. Pavadoņa iekšienē tika iepildīts slāpeklis ar spiedienu 1,3 atm. Korpusa iekšienē bija ventilators, kas nodrošināja siltuma režīmu. To ieslēdza termorelejs, ja temperatūra sasniedza 30 °C. Slāpeklis pārnesa siltumu uz auksto aizmugurējo sieniņu, kas izstaroja to kosmosā. Temperatūrai pazeminoties līdz 20—23 °C, ventilators izslēdzās, lai atjaunotu gaisa cirkulāciju.
Korpusa iekšienē bija izvietoti divi radioraidītāji ar jaudu 1W un masu 3,5 kg, barošanas bloks ar masu 51 kg, attālinātais pārslēdzējs, termoregulācijas ventilators, termoregulācijas releji un barorelejs (spiediena kontroles sensors).
Radioraidītāji darbojās frekvencēs 20,005 MHz un 40,002 MHz ar impulsiem no 0,2 līdz 0.6 s. Tie bija uzbūvēti, izmantojot speciālas miniatūras radiolampas - stienīšu lampas. Viens raidītājs strādāja otra pauzēs. Atvienojoties un saslēdzoties baroreleja un termoreleja kontaktiem, mainījās signālu frekvence un to ilgumu un paužu attiecība. Ja spiediens pavadonī strauji kristos, to secinātu pēc signālu impulsiem, un tas nozīmētu, ka notikusi korpusa dehermetizācija mikrometeorīta trieciena rezultātā.
Barošanas bloks sastāvēja no trim baterijām ar sudraba—cinka elementiem; to nepārtrauktas darbības laiks bija paredzēts ne mazāk kā divām nedēļām. Barošanas elementi tika izgatavoti gredzena veidā.
Palaišanas laikā PS atradās zem koniska raķetes augšgala. Antenas tika nostiprinātas pie raķetes pārejas ārējās virsmas. Pavadoņa atdalīšana notika ar pneimatisku iekārtu ar ātrumu 2,73 m/s. Rezerves variants bija pirotehniska iekārta, kas nodrošināja atdalīšanu ar ātrumu 1,45 m/s. Vienlaicīgi ar atsperu mehānismu notika raķetes augšgala nomešana ar ātrumu 0,643 m/s.
Lai palaistu pavadoni Zemes orbītā, raķetei R-7 PS bija nepieciešama citāda ciklogramma (lidojuma programma) nekā SKBR variantā. Startējot raķetei bija jāatrodas pilnīgi vertikālā stāvoklī, lai cauri atmosfēras blīvajiem slāņiem izietu, cik vien ātri iespējams. Savukārt, lai sasniegtu orbītu, ātruma (gandrīz 8 km/s) vektoram bija jābūt perpendikulāram vertikālei. Šo lidojuma programmu aprēķināja Steklova lietišķās matemātikas institūts.
Starts notika 1957. gada 4. oktobrī 19.28.34 UTC (22.28.34 pēc Maskavas laika jeb 5. oktobrī 00.28.34 pēc vietējā laika) no PSRS Aizsardzības ministrijas Piektā zinātniski pētnieciskā poligona (vēlāk pārdēvēts par Baikonuras kosmodromu). 116,38 sekundē atdalījās raķetes sānu bloki. 294,6 s tika iedarbināta otrā pakāpe (centrālais bloks), un 295,4 s pēc starta tā kopā ar pavadoni jau bija orbītā. Orbītas sākotnējie parametri:
orbitālais periods — 96,17 min.Sakarā ar vairākām nelielām kļūmēm nesējraķetes darbībā orbītas apogejs bija zemāks (par 80–90 km) nekā bija paredzēts.
314,5 s pēc pacelšanās notika pavadoņa atdalīšanās no raķetes pakāpes. Pēc 20 s uz zemes tika uztverti pirmie Sputnik radiobākas signāli.Pirmā ZMP radioraidītāji darbojās trīs nedēļas. Pavadoni nakts debesīs varēja redzēt kā 6., bet nesējraķetes 2. pakāpes bloku „A” — kā 1. zvaigžņlieluma objektu.
Sputnik kosmosā atradās 92 dienas, līdz 1958. gada 4. janvārim, veicot 1400 apriņķojumus ap Zemi. Raķešbloks „A” lidoja 60 dienas (līdz 1957. gada 2. decembrim, 882 apriņķojumi). Abi objekti iegāja atmosfēras blīvajos slāņos un sadega.
Lidojuma zinātniskie un inženiertehniskie uzdevumi tika izpildīti pilnībā. Raidītāji nodrošināja pavadoņa orbītas sistemātiskus novērojumus. Tika veikti pētījumi radioviļņu izplatīšanai jonosfērā, kas bija maz pētīta. ZMP un raķešpakāpes bremzēšanās atmosfēras augšējos slāņos ļāva novērtēt tās blīvumu.
PSRS vadība un pirmām kārtām Ņikita Hruščovs novēroja pasaules reakciju uz pirmā ZMP palaišanu. Pasaulē šajā laikā bija aukstā kara saspīlējums, kas kuru katru brīdi varēja pārvērsties „karstajā karā”. Sputnik Padomju Savienībai deva spēcīgu trumpi padomju un sociālistiskās sistēmas propagandai.
ASV uzskatīja sevi par tehniski un militāri attīstītāko valsti pasaulē, bet Sputnik palaišana mainīja šo uzskatu. Ja pēc pirmās padomju SKBR palaišanas 1957. gada augustā Savienotās valstis vēl neaptvēra tās draudus, tad Sputnik oktobra lidojums rādīja, ka PSRS ir raķete, kas ir daudz jaudīgāka par jebkuru Savienotajās valstīs radīto; tā spējīga nogādāt kodolieročus uz jebkuru vietu ASV, un tas jau radīja potenciālus draudus ASV.
Aizsardzības ministrs bija spiests konstatēt, ka „neierobežoti mērķi un pilnīga uzvara karā [pret PSRS] nav iespējami”.
Pēc sekmīgās Sputnik palaišanas sākās tā saucamā „kosmiskā sacensība” starp ASV un PSRS aukstā kara laikā, abām valstīm kosmonautiku izvirzot prioritāro mērķu sarakstā. 
ASV jau 1958. gada izveidoja DARPA — Aizsardzības ministrijas aģentūru, kas nodarbotos ar jaunu tehnoloģiju izstrādi.
Pēc Sputnik starta Hruščovs uzaicināja Koroļovu pie sevis, un šajā tikšanās reizē Koroļovs apsolīja līdz Oktobra svētkiem (7. novembrim) palaist nākamo pavadoni. Tas tika izgatavots rekordīsā laikā, izmantojot Sputnik-1 rezerves aparatūru. 1957. gada 3. novembrī orbītā tika palaists pavadonis Sputnik-2 ar dzīvu būtni (suni) tajā.
Sākotnēji pirmā ZMP startam būvēto pavadoni Objekt D ar zinātniskiem instrumentiem tika mēģināts palaist 1958. gada 27. aprīlī, bet nesējraķete avarēja. Rezerves pavadonis veiksmīgi startēja 15. maijā.
Tā kā ASV ZMP palaišanas Vanguard projekts bija cietis neveiksmi, jau 5. oktobrī Verners fon Brauns Aizsardzības ministrijai piedāvāja palaist pavadoni 60 dienu laikā. Lai gan neiekļāvies termiņā, pirmais amerikāņu pavadonis Explorer 1 startēja 1958. gada 1. februārī.

Stambula (turku: İstanbul, [istɑmbul]; vēsturiskie nosaukumi: Bizantija, Konstantinopole, Konstantīnija u.c.) pēc iedzīvotāju skaita ir lielākā pilsēta Eiropā (4. lielākā pilsēta pasaulē) un ir Turcijas kultūras un finanšu centrs. Pilsēta aptver 25 no visiem Stambulas ila rajoniem. Stambula atrodas abpus Bosfora šaurumam valsts ziemeļrietumos, un tajā ietilpst dabiskā osta Zelta rags. Pilsēta atrodas gan Eiropā (Trāķija), gan Āzijā (Anatolija), kuras šķir Bosfora šaurums, un tādēļ tā ir vienīgā metropole pasaulē, kas izvietojas divos kontinentos. Stambula vēsturē ir bijusi galvaspilsēta Romas impērijai (330–395), Bizantijas impērijai (395–1204 un 1261–1453), Latīņu impērijai (1204–1261) un Osmaņu impērijai (1453–1922). Stambula ir viena no 2010. gada Eiropas kultūras galvaspilsētām. 1985. gadā Stambulas vēsturiskos rajonus iekļāva UNESCO Pasaules mantojuma sarakstā.
Pilsētas mūsdienu nosaukums İstanbul [istɑnbul] jau kopš 10. gadsimta lietots dažādos variantos un bija kļuvis par pilsētas nosaukumu turku sarunvalodā jau pirms ieņemšanas (1453). Šis vārds cēlies no grieķu εις την Πόλιν ("pilsētā") vai στην Πόλη [istimbɔlin] ("uz pilsētu").Senākais pilsētas nosaukums bija Bizantija (latīņu: Bizantium). 330. gada 11. maijā Romas imperators Konstantīns I pilsētu pasludināja par impērijas austrumu galvaspilsētu, nosaucot to par Nova Roma (Jauno Romu). Vēlāk pilsētu par godu Konstantīnam I sāka saukt par Konstantinopoli (t.i., "Konstantīnpili"), un šis nosaukums kļuva daudz populārāks nekā Nova Roma. Pirmo reizi pilsētu par Konstantinopoli oficiāli sāka saukt imperators Teodosijs II (408–450). Šis nosaukums kļuva par pilsētas oficiālo nosaukumu uz visu Bizantijas pastāvēšanas laiku, un Rietumu valstīs pilsētu šādi sauca līdz 20. gs. sākumam. Arī Latvijas Republikas pastāvēšanas pirmajā periodā tika plašāk lietots Konstantinopoles, nevis Stambulas vārds  Neoficiāli pilsētu sauca arī par Septiņkalnu pilsētu (tāpat kā Roma), un tādēļ pilsētas ģerbonī attēloti septiņi kalni ar mošeju uz katra kalna. Citi populāri nosaukumi ir Vasilevousa Polis (Pilsētu karaliene); Dersaadet, kas cēlies no Der-i Saadet (Laimes durvis) – šis nosaukums bija populārs 19. gs. beigās un dažkārt tiek lietots arī mūsdienās.
Saskaņā ar 1930. gada 28. marta Turcijas Pasta likumu arī starptautiskajā sarakstē pilsēta visās valodās saucama par Istanbul.
Stambula atrodas Stambulas ilā, kurā pavisam ir 32 rajoni, no tiem 25 ir pilsētas rajoni. Rajoni atkarībā no atrašanās vietas, apdzīvotības un apbūves var būt iedalīti mikrorajonos (mahalle), kvartālos (semt), lauku teritorijās (belediye) un pagastos (köy). Lauku teritorijas pašvaldībai (belediye) var būt pakļauti arī tajā esošie mikrorajoni (mahalle).
667. gadā p.m.ē. sengrieķu kolonisti no Megaras pilsētas nodibināja pilsētu, ko nosauca par Bizantiju (Βυζάντιον) sava valdnieka Biza vārdā. 196. gadā pilsētu izpostīja romiešu imperators Septīmijs Severs. 330. gadā Konstantīns Lielais izvēlējās Bizantiju par Romas impērijas galvaspilsētu un nosauca to savā vārdā par Konstantinopoli.
Pēc Rietumromas impērijas krišanas Konstantinopole turpināja būt par atlikušās Romas impērijas daļas galvaspilsētu. Kaut arī valsts turpināja saukties par Romas impēriju (Βασιλεία Ῥωμαίων, Basileía Romaíon), Rietumu vēsturnieki šo valsti no 16. gadsimta sāka dēvēt par Bizantijas impēriju, lai nejauktu ar Svēto Romas impēriju. Līdz pat Krusta kariem Konstantinopole bija lielākā Eiropas pilsēta, bet Bizantijas impērija – spēcīgākā Eiropas valsts. Īpašu uzplaukumu Konstantinopole piedzīvoja imperatora Justiniāna I valdīšanas laikā (527–565).
1054. gadā notika Lielā Shizma – Romas pāvests un Konstantinopoles patriarhs izslēdza viens otru no baznīcas, un Konstantinopole kļuva par ortodoksās kristietības jeb pareizticības centru.
Ceturtā krusta kara laikā 1204. gadā krustneši pēc Venēcijas Republikas ierosmes ieņēma un nopostīja Konstantinopoli. Bizantijas impērijas vietā tika nodibināta katoliskā Latīņu impērija. Pēc 60 gadiem Nīkajas impērijas valdnieks Mihails VIII Paleologs 1264. gadā Konstantinopoli atkaroja un atjaunoja Bizantijas impēriju. 1453. gada 29. maijā Konstantinopoli ieņēma turki, un tā kļuva par Osmaņu impērijas galvaspilsētu ar nosaukumu Konstantīnija (Konstantiniye). Par Stambulu (İstanbul) pilsētu oficiāli pārsauca tikai Turcijas republikas laikā 1930. gada 28. martā.
Konstantīnija bija Osmaņu impērijas galvaspilsēta līdz pat 1923. gadam, kad jaunās Turcijas republikas galvaspilsēta tika pārcelta uz Ankaru. Pilsētas grieķu minoritāte pakāpeniski atstāja pilsētu pēc Pirmā pasaules kara, un pēc 1955. gada septembra Stambulas grautiņiem gandrīz visi grieķi bija pārcēlušies uz Grieķiju.
Sākot no XX gs. otrās puses, Stambulā strauji pieauga iedzīvotāju skaits, jo attīstījās rūpniecība, un uz pilsētu pārcēlās iedzīvotāji no Turcijas lauku apvidiem.
1453. gada 29. maijā sultāns Mehmeds II Iekarotājs Osmaņu impērijas karaspēka priekšgalā iesoļoja Konstantinopolē pēc 53 dienu ilgā aplenkuma. Aplenkuma laikā Konstantinopoles mūros ar lielgabaliem bija izšauti milzīgi caurumi. 1453. gadā Konstantinopole kļuva par trešo Osmaņu impērijas galvaspilsētu.
Uzreiz pēc pilsētas ieņemšanas turki (osmaņi) uzsāka Lielā tirgus un Topkapi pils celtniecību un tika likti pamati visām islāma reliģiskajām celtnēm, piemēram, Fatiha mošejai un tās skolām un pirtīm. Pilsētas iedzīvotājiem osmaņi mācīja ar spēku un drošsirdību veikt pilsētas stiprināšanu visās jomās. Iedzīvotāju sastāvs krasi mainījās – tā kā osmaņi bija iecietīgi pret visām reliģijām, pilsētā no visas impērijas ieradās jūdi, kristieši un musulmaņi, veidojot jaunu, kosmopolītisku sabiedrību.
Suleimana I Lieliskā laikā pilsēta pieredzēja nebijušu uzplaukumu mākslā un arhitektūrā. Armēņu izcelsmes impērijas galvenais arhitekts Sinans uzprojektēja vairākas skaistākās pilsētas mošejas un dažādas citas pilsētas ēkas. Pilsētā ziedu laikus pieredzēja keramika un kaligrāfija.
Pilsētā sāka ierasties sūfiji, kas pārstāvēja islāmā plaši izplatīto Mevlevī ordeni. Osmaņu impērijas laikā pilsētā vien aktīvi darbojās vairāk nekā simt Mevlevī ordeņa tekkes.
Vairākas šīs tekkes pastāv vēl mūsdienās un darbojas atsevišķās mošejās kā daļa no tur ierīkotā muzeja – piemēram, Džerahi tekke Fātihā, Sunbula Efendi un Ramazāna Efendi mošeja Fātihā, Galatas Mevlevīhane Bejolu rajonā, Jahjas Efendi (Jāņa Kristītāja) tekke Bešiktašā un Bektaši tekke Kadikojā (Kadıköy).
1870. gadu sākumā Osmaņu impērija pilsētu strauji modernizēja, uzbūvējot jaunus tiltus, ieviešot modernu apūdeņošanas sistēmu, ieviešot piemērotu elektrības padevi, tramvaju sistēmu un publisko telefonu sistēmu.
Stambula atrodas Turcijas Marmora jūras reģionā. Tā pilnībā apņem Bosfora šaurumu, un tādēļ pilsēta vienlaicīgi atrodas gan Eiropā, gan Āzijā. Pavisam pilsētas teritorijas platība ir 1539 km², bet Stambulas ila platība ir 6220 km².
Pilsētā valda okeāniskais klimats–vidusjūras klimats ar karstu un mitru vasaru, bet aukstu, lietainu un sniegainu ziemu. Pilsētas gaisa mitrums ir tik liels, ka siltā temperatūra šķiet daudz augstāka nekā tā ir, bet zemā temperatūra liekas daudz zemāka. Gadā nokrišņu daudzums sasniedz 844 mm, un diezgan bieži nokrišņi ir bieza sniega formā, snigšana var turpināties pat vairākas nedēļas. Snieg parasti laikā no decembra līdz martam. Vasaras mēnešos no jūnija līdz septembrim vidējā gaisa temperatūra ir 28 °C. Siltākais mēnesis ir jūlijs, kad vidējā gaisa temperatūra ir 23,3 °C, bet aukstākais mēnesis ir janvāris ar vidējo temperatūru 5,6 °C. Ja tālāk pilsētas austrumos temperatūra ir vēl zemāka. Vasara nav tik sausa kā citās Turcijas kūrortpilsētās Vidusjūras piekrastē, un pilsētā pastāvīgi ir diezgan spēcīgs vējš ar vidējo ātrumu 17 km/h (11 m/h).
Pilsētā ir daudz ievērojamu arhitektūras pieminekļu. Savā ilgajā pastāvēšanas laikā Stambula ir ieguvusi kultūru un tautību saliedētājas slavu. Tādēļ pilsētā ir vairākas ievērojamas vēsturiskas mošejas, baznīcas, sinagogas, pilis, cietokšņi un torņi.
Viens no vecākajiem pieminekļiem no senajiem laikiem ir Serpentīna kolonna, ko uzcēla par godu uzvarai pār persiešiem 479. g. p.m.ē. Pēc pilsētas pasludināšanas par galvaspilsētu Konstantīns Lielais šo kolonnu pārcēla uz hipodromu, kur tā stāv arī mūsdienās. 1700. gadā kāds no Polijas vēstniecības locekļiem vizītes laikā sabojāja serpentīna augšdaļu un nolauza čūsku galvas, kas tagad tiek glabātas Stambulas arheoloģijas muzejā.
408. g. p.m.ē. Atēnu ģenerālis Alkibiads uzcēla vienu no tagadējiem pilsētas simboliem — Jaunavas (Leandra) torni, lai kontrolētu persiešu kuģu pārvietošanos caur Bosfora šaurumu. Tajā laikā tornis atradās starp Bizantionas un Halkēdonas pilsētām, un 1110. gadā imperators Aleksijs Komnenijs to paplašināja un pārveidoja par cietoksni. Vēlāk torni vairākas reizes pārbūvēja osmaņi – lielākās pārbūves notika 1509. un 1763. gadā. Pēc 1999. gada 17. augusta zemestrīces notika pēdējās lielākās pārmaiņas, pievienojot papildu metāla nostiprinājuma konstrukcijas.
Romiešu ievērojamākie arhitektūras pieminekļi: Konstantīna kolonna (turku valodā: Çemberlitaş), ko 330. gadā uzcēla Konstantīns Lielais par godu pilsētas pasludināšanai par Romas impērijas galvaspilsētu, un kolonnā iebūvētas detaļas no krusta un citi vairāki artefakti, kas piederējuši Jēzum Kristum un Jaunavai Marijai; Mazulkemeras akvedukts; Valensa akvedukts; Gotu kolonna; Serālija rags; Milions, kas kalpoja par atskaites punktu attālumiem no Konstantinopoles līdz citām Romas impērijas pilsētām; Konstantinopoles hipodroms, kas celts pēc Romā esošā Circus Maximus parauga.
Bizantiešu arhitektūra sākuma posmā turpināja romiešu klasiskās formas ar kupoliem un arkām, bet vēlāk šos virzienus attīstīja, un jaunākie risinājumi redzami Svētās Gudrības (Svētās Sofijas) katedrāles arhitektūrā. Svētā Sofijas katedrāle tika iesvētīta 537. gadā, 1453. gadā Osmaņu turki to pārveidoja par Ajasofjas mošeju un 1935. gadā – par muzeju.
Līdz mūsdienām vislabāk saglabājies bizantiešu arhitektūras paraugs ir Anēmu cietums, kas ietilpst aizsargmūru kompleksā pie Blahernas. Tā ir cietoksnim līdzīga celtne ar vairākiem torņiem un pazemes cietuma kamerām, ko uzcēla Hēraklija valdīšanas laikā (610–641).Līdz 8. gs. tika uzceltas lielākā daļa baznīcu ar zelta ikonām, bet daudzas no tām iznīcināja Pirmajā ikonoklastu periodā (730–787), kas sākās līdz ar Izaurijas Leo III nākšanu pie varas. Ikonoklasti šajā periodā uzskatīja, ka Jēzus Kristus un citu kristietības personāžu attēlošana ikonās un citos zīmējumos ir grēks, un tādēļ viņi ar varu tos likvidēja, neskatoties uz vairāku priesteru protestiem. Pirmajam periodam sekoja otrais ikonoklastu periods (814–842), kuru sāka Armēnijas Leo V.
Saskaņā ar Teofila sievas Teodoras lēmumu 843. gadā tika atkal atļautas ikonas un vairākās baznīcās tika no jauna uzstādītas zelta ikonas. Tomēr atsevišķās ēkās ikonas netika atjaunotas, un, piemēram, Svētās Irēnes baznīcā joprojām redzams ikonoklastu perioda izskats.
1204. gadā Otrā krusta gājiena laikā lielākā daļa pilsētas ievērojamo celtņu tika izlaupītas un lielu daļu pilsētas arhitektūras un mākslas priekšmetu aizveda uz Venēciju, jo Konstantinopoles izlaupīšanu organizēja Venēcijas dodžs Enriko Dandolo. Tika izvestas tādas lietas kā slavenā Tetrarhu statuja un četru bronzas zirgu statuja no Konstantinopoles hipodroma, kuras tagad stāv pie Svētā Marka bazilikas.
Porfirogenitus pils (turku valodā: Tekfur Sarayı) ir vienīgā līdz mūsdienām saglabājusies daļa no Blahernes pils, un tā celta Ceturtā krusta gājiena laikā. Tajā pašā laikā (1233) Zelta raga ziemeļu pusē dominikāņu mūki uzcēla Sv. Pāvila baznīcu.
1394. gadā osmaņi Bosfora Āzijas pusē uzcēla Anatolijas cietoksni (turku valodā: Anadoluhisarı), bet 1452. gadā, gadu pirms Konstantinopoles iekarošanas, Eiropas pusē – Romas cietoksni (turku valodā: Rumelihisarı). Šo cietokšņu galvenais uzdevums bija ar tālas distances lielgabalu palīdzību nepieļaut dženoviešu koloniju kuģu satiksmi un bloķēt iespējamās piegādes Konstantinopolei no ārpasaules.
Pēc pilsētas ieņemšanas sultāns Mehmeds II uzsāka apjomīgu pilsētas pārbūves plānu, kas paredzēja uzcelt tādus lielus objektus kā Ejupas sultāna mošeja, Fatiha mošeja, Topkapi pils, Stambulas lielais tirgus un Jedikules cietoksnis. Vēlāk citi osmaņu sultāni uzcēla arī tādus ievērojamus objektus kā Suleimana mošeja, Zilā mošeja, Jaunā mošeja u.c.
Parasti osmaņu celtnes tika celtas no koka, un tikai valsts nozīmes ēkas, kā pilis un mošejas, cēla no akmens. Sākot ar 18. un 19. gs., pamazām koka celtnes nomainīja akmens ēkas un tradicionālo osmaņu stilu nomainīja eiropiešu arhitektūras stili Tanzimata reformu ietekmē, ar kurām sākās (1839) Turcijas eiropeizēšana. Pilsētā eiropiešu stila celtnes sāka būvēt arī pirms Tanzimata reformām, piemēram, Ajnalikavakas mošeja (1677–1679) un Nuruosmanijes mošeja (1748–1755), kas bija pirmā baroka stila mošeja, kā arī baroka stila piebūves Topkapi pils harēmam 18. gadsimtā.
Tika sākta jaunu piļu un mošeju celtniecība neoklasicisma, baroka un rokoko stilā, un daudzkārt tika jaukti visi šie trīs stili, piemēram, Dolmabahčes pils, Dolmabahčes mošeja un Ortakējas mošeja. Tika uzceltas arī neogotisma stila mošejas, piemēram, Pertenvinjalas Sultānes mātes mošeja un Zvaigznes mošeja. Eiropiešu stilā tika uzceltas vairākas valsts skolas un karaspēka barakas.
19. gs. sākumā tika sākta vērienīga Istiklalas avēnijas apbūve ar dažādu valstu pārstāvniecībām, kas piepildīja rajonu ar daudzām neoklasicisma un jūgendstila ēkām. 19. gs. beigās un 20. gs. sākumā Stambula pārtapa par galveno jūgendstila centru, un te darbojās ievērojami arhitekti, tai skaitā Raimondo d'Aronco, kas projektējis vairākas ēkas pilsētā un Prinču salā. Viņa ievērojamākie darbi ir Zvaigznes pils komplekss un Botera nams. Ievērojams jūgendstila paraugs ir Komondo kāpnes Banku ielā Karakejā (Galatā), kā arī Kedives pils, „Floras hans” un Freža apartamenti.
Līdz ar to jau 19. gs. vidū Zelta raga dienvidu puse bija kļuvusi par tradicionālu osmaņu turku stila apbūves vietu un iedzīvotājiem, bet ziemeļu puse arvien vairāk līdzinājās Eiropas pilsētām; Galatas tilts, kas savieno abas daļas, simbolizēja saikni starp austrumniecisko un ziemeļniecisko domāšanu un stilu.
Bosfora šauruma piekrastes osmaņu laikā uzskatīja par kūrorta vietu, un tādēļ te tika celtas koka ēkas un vasarnīcas (turku valodā: yalı), kuras izmantoja galvenokārt turīgākie osmaņi.
Pilsētas urbanizētā apbūve pastāvīgi mainās. Grieķu, romiešu un bizantiešu laikā pilsēta galvenokārt atradās vēsturiskajos Konstantinopoles rajonos: ziemeļos — Galatas citadelē, austrumos — Krisopolisā (tag. Iskidara) un Halkēdonā (tag. Kadikeja). Agrāk tās bija neatkarīgas un atsevišķas pilsētas, bet osmaņu laikā Konstantinopole saplūda ar visām tai tuvumā esošajām pilsētām, un 19. gs. tika izveidoti arī jauni apdzīvoti rajoni.
Līdz 19. gs. sākumam vēl pastāvēja Galatas pilsētas mūri. Šie mūri, no kuriem mūsdienās palicis tikai Galatas tornis, 1800. gados tika nojaukti, lai pilsēta varētu turpināt izplesties uz ziemeļiem un iekļaut tādus rajonus kā Bešiktaša, Šišli, Nišantaši u.c.
Pēdējo dažu desmitgažu laikā pilsētā uzceltas vairākas augstas celtnes, lai apmierinātu pilsētas lielo iedzīvotāju pieaugumu. Pilsētai arvien tiek pievienotas jauni ap to esoši ciemati un pilsētas. Augstākās celtnes atrodas pilsētas Eiropas puses ziemeļu rajonos: Leventa, Maslaka un Etileri. Šie rajoni atrodas starp Bosfora tiltu un Sultāna Mehmeda Iekarotāja tiltu. Leventā un Etileros atrodas vairums augstas klases tirdzniecības centru: Dževahirs, Kanyon, Metrocity, Akmerkez, Mayadrom un Mayadrom Uptown. Šajos rajonos atrodas arī vairums lielāko uzņēmumu un banku biroji.
Sākoties 20. gs. otrajai pusei, Stambulas Āzijas puse, kura bija atpūtnieku vieta vasaras rezidencēm, pieredzēja ievērojamu apbūves izaugsmi. Rajona attīstību paātrināja plašās un labiekārtotās Bagdādes ielas izbūve. Pateicoties tam, ka šie rajoni līdz 1960. gadiem netika intensīvi apbūvēti, bija labs priekšnosacījums jaunai un efektīvākai rajonu izbūvei, kas salīdzinājumā ar Eiropas puses biezo apbūvi ir daudz mūsdienīgāka un sakārtotāka. Turpmāko izaugsmi vēl ievērojami palielināja E5 automaģistrāles (turku valodā: Ankara Asfaltı) izbūve līdztekus dzelzceļa līnijai. Rajonā ierodas arvien vairāk iedzīvotāju, un Anatolijas un mūsdienās Stambulas Āzijas pusē jau dzīvo trešdaļa visu pilsētas iedzīvotāju.
Stambulas lielpilsētas domes priekšsēdētājs ir Kadirs Topbašs (turku: Kadir Topbaş), un viņš ir arī pilsētas administratīvais vadītājs (prefekts). Stambulas ila vadītājs (turku: vali) ir Muamers Gilers (turku: Muammer Güler).Stambula ir neatkarīgas pašvaldības pilsēta, un pašpārvalde tiek ievēlēta pēc partiju principa. Pašpārvalde kā „lielpilsētas dome” (turku: büyükşehir belediyesi) darbojas kopš lielpilsētas statusa piešķiršanas 1930. gadā. Lielpilsētas dome ir augstākā lēmējinstitūcija par visiem jautājumiem, kas tieši skar pilsētu.Lielpilsētas dome sastāv no trīs galvenajām institūcijām:
lielpilsētas domes priekšsēdētājs (turku: Büyükşehir belediye başkanı) tiek ievēlēts uz pieciem gadiem;
lielpilsētas dome (turku: Büyükşehir belediyesi), kuras locekļi ir domes priekšsēdētājs, visi lielpilsētas mahaļļu (turku: mahalle) padomju priekšsēdētāji jeb muhtari (turku: muhtar), un viena piektdaļa deputātu no mahaļļu padomju deputātu kopskaita;
kēju padomes un citas pašpārvaldes padomes.Stambulas lielpilsētas dome atrodas administratīvo ēku kompleksā Saračhanes kvartālā (turku: Saraçhane), kuru sāka būvēt 1953. gada 17. decembrī un atklāja 1960. gada 26. maijā. Šo kompleksu paredzēts nojaukt un tā vietā uzcelt jaunu ēku kompleksu. Jaunā kompleksa arhitekti ir no „Arolat” arhitektu biroja.
Pēdējo 25 gadu laikā lielpilsētas iedzīvotāju skaits ir trīskāršojies (1980–2005). Aptuveni 70% no visiem iedzīvotājiem dzīvo pilsētas Eiropas daļā, bet pārējie 30% — Āzijas daļā. Tā kā Turcijas dienvidaustrumos ir augsts bezdarba līmenis, vairums iedzīvotāju no turienes dodas uz Stambulu peļņas nolūkā un apmetas uz dzīvi pilsētas ārējos rajonos. Migranti no austrumu Anatolijas uz Stambulu brauc cerībā uzlabot savu materiālo stāvokli, bet bieži piedzīvo vilšanos. Tā rezultātā pilsētas ārpusē veidojas t.s. „naktsmāju rajoni” (turku: gecekondular), kas ar laiku tiek pievienoti pilsētas teritorijai.
Saskaņā ar pēdējiem statistikas datiem (2007) pilsētā dzīvo 11 372 613 iedzīvotāju, līdz ar to pilsēta ir viena no lielākajām pasaulē. Iedzīvotāju skaita pieaugums ir 3,45% gadā, galvenokārt pateicoties iebraucējiem. Iedzīvotāju blīvums ir 81 cilvēks uz vienu kvadrātkilometru. Lielākā daļa iedzīvotāju ir etniskie turki, bet lielākā minoritāte ir kurdi.Vēsturē (Viduslaikos) pilsēta ir bijusi lielākā pasaulē, un lielāko daļu tās vēstures pilsēta bijusi viens no nozīmīgākajiem centriem (izņemot Bizantijas norieta laikā, neilgi pirms laika, kad pilsētu iekaroja Osmaņu impērija). Pilsētā, pateicoties tās ģeopolitiski izdevīgajam novietojumam, uz dzīvi pārcēlušies dažādu tautību iedzīvotāji no Eiropas, Āzijas un Āfrikas. Laika gaitā gan grieķu, gan turku iedzīvotāju vidū šīs tautības ir asimilējušās.
Zemāk uzskaitītas iedzīvotāju skaita izmaiņas pilsētā pa gadiem. Līdz 1914. gadam dati var būt ar precizitāti līdz 50%, jo tie ņemti no dažādiem avotiem. Laikā no 1927. gada līdz 2000. gadam dati ņemti no iedzīvotāju skaitīšanas datiem. Iedzīvotāju skaita straujais pieaugums no 1980. gada līdz 1985. gadam noticis, pateicoties dabiskajam pieaugumam un pilsētas robežu paplašināšanai.
Pilsētas arhitektūru ietekmējušas vairākas kopienas. Lielākā reliģiskā kopiena ir musulmaņi. Minoritāšu kopienas ir austrumu pareizticīgie, armēņu kristieši, Levantas katoļi un sefardu jūdaisti. Saskaņā ar 2000. gada oficiālajiem statistikas datiem pilsētā aktīvi darbojās 2 691 mošeja, 123 baznīcas un 26 sinagogas, kā arī 109 musulmaņu un 57 ne-musulmaņu kapsētas. Vairāki pilsētas rajoni ir izteikti kādas minoritātes rajoni, piemēram, Kumkapi rajonā dzīvo pārsvarā armēņi, Balatā — ebreji, Fenerā — grieķi, Nišantaši un Bejolu rajonos — levantieši. Ir arī tādi rajoni kā Kuzgundžuka, kur blakus armēņu kristiešu baznīcai ir uzcelta sinagoga, bet ielas otrajā pusē — grieķu pareizticīgo baznīca un mošeja.
Fenerā, Sv. Jura (Sv. Georga) baznīcā, atrodas Grieķu pareizticīgās baznīcas Konstantinopoles ekumēniskā patriarha, kas ir arī pirmais Austrumu pareizticīgās baznīcas patriarhs, krēsls. Stambulā atrodas arī Turku austrumu pareizticīgā baznīca, Armēņu apustuliskās baznīcas arhibīskaps un Turcijas virsrabīns. Vairāki rajoni ir tiešas vēsturiskas liecības agrākajai etnisko minoritāšu migrācijai pilsētā: Arnavutkeja — „Albāņu ciems”, Polonezkeja — „Poļu ciems” un Jenibosna — „Jaunā Bosnija”.
Stambulā lielākā reliģiskā kopiena ir musulmaņi. Vislielākais to atzars ir sunnīti, bet ievērojama daļa arī ir alevīti. 2007. gadā Stambulā darbojās 2 944 aktīvas mošejas.Laikā no 1517. līdz 1924. gadam Stambulā bija pēdējais kalifāta sēdeklis, bet pēc tam kalifāts tika likvidēts un tā funkcijas pārņēma Turcijas Lielā nacionālā asambleja. 1925. gada 2. septembrī tika aizliegtas visas tekes un tarikas, jo to darbība bija pretrunā ar jaundibinātās republikas sekulārisma un demokrātijas principiem. Tika aizliegtas arī vairākas islāma misticisma skolas, tai skaitā sūfiji, kas mūsdienās darbojas „kultūras biedrību” aizsegā.
Jau kopš 4. gs. Stambulā atrodas Konstantinopoles ekumeniskā patriarhāta sēdeklis, kā arī dažādu citu pareizticīgo baznīcu sēdekļi, piemēram, Turku pareizticīgo patriarhāts, Armēņu kristiešu patriarhāts u.c.
Kristiešu grieķu un armēņu dzīve pilsētā krasi mainījās pēc asajiem konfliktiem ar turku iedzīvotājiem, kad sabruka Osmaņu impērija. Laikā no 1912. līdz 1922. gadam konflikti sasniedza kulmināciju, un tajā laikā risinājās Balkānu kari un Turcijas neatkarības karš. Kristiešu skaits no 450 tūkstošiem samazinājās līdz 240 tūkstošiem laikā no 1914. līdz 1927. gadam. Stambulas grieķu pareizticīgie bija atbrīvoti no 1923. gada obligātās iedzīvotāju apmaiņas starp Grieķiju un Turciju, toties šai minoritātei Otrā pasaules kara laikā tika piemēroti vairāki papildu ierobežojumi un nodokļi. 1964. gadā visi grieķi (aptuveni 12 tūkstoši), kam nebija Turcijas pilsonība, tika izraidīti no valsts.Mūsdienās vairums grieķu un armēņu dzīvo pilsētā vai tās apkaimē. Stambulā dzīvojošo armēņu skaits ir apmēram 45 tūkstoši, neskaitot aptuveni 40 tūkstošus armēņu viesstrādnieku, kas pilsētā ieradās pēc PSRS sabrukuma. Grieķu minoritāte no 150 tūkstošiem 1924. gadā ir sarukusi līdz tikai 2 tūkstošiem.
Jau vairāk nekā 500 gadus pilsētā dzīvo sefardu jūdaisti. Pilsētā tie ieradās kā bēgļi no Ibērijas pussalas pēc 1492. gada, kad pēc Granadas emirāta iekarošanas Spānijas valdnieki izdeva rīkojumu par ebreju izraidīšana no Spānijas, ja viņi nepāries katoļticībā. Lai paglābtu ebrejus, osmaņu sultāns Bajezids II (1481–1512) uz Spāniju nosūtīja floti kapteiņa Kemala vadībā.[nepieciešama atsauce] Vairāk nekā 200 tūkstoši jūdaistu paguva aizbēgt uz Tanžeru, Alžīru, Dženovu un Marseļu, no kurienes devās tālāk uz Salonikiem un, visbeidzot, uz Stambulu. Aptuveni 93 tūkstošiem jūdaistu bēgļu sultāns apsolīja patvērumu Osmaņu impērijā. Otra lielākā bēgļu grupa devās caur dienvidu Itāliju, kas tajā laikā arī bija Spānijas pakļautībā. Šie bēgļi Stambulā, Galatā, uzcēla Itālijas sinagogu, un mūsdienās tās apkārtnē dzīvo vairāk nekā 20 tūkstoši sefardu jūdaistu.
Pilsētā darbojas 20 aktīvas sinagogas, no kurām visnozīmīgākā ir Neve Šalom sinagoga, kuru Bejolu rajonā atklāja 1951. gadā. Jūdaistu garīgais vadītājs pilsētā ir Stambulas virsrabīns Ishaks Haleva. Ibērijas un Itālijas jūdaisti palīdzēja Osmaņu impērijas izaugsmei, tieši no šī sabiedrības slāņa cēlušies vairāki speciālisti medicīnā, tirdzniecībā un banku nozarē. Stambulā ir arī neliela aškenazi jūdaistu kopiena, kas ieradušies pilsētā 1930. un 1940. gadu laikā, kad Vācijā un citās Centrāleiropas valstīs tika īstenots holokausts.
Stambulā atrodas divas starptautiskas lidostas, lielākā ir Ataturka starptautiskā lidosta (turku: Atatürk Uluslararası Havalimanı), kas atrodas pilsētas Eiropas daļā aptuveni 24 km no centra, Ješilkejas mikrorajonā. Sākot lidostas celtniecību, lidosta atradās ārpus pilsētas apbūves, bet apbūves paplašināšanās rezultātā tā atrodas pilsētas iekšienē. Otra, mazāka lidosta ir Sabihas Gekčenas lidosta (turku: Sabiha Gökçen Havalimanı), kas atrodas pilsētas Āzijas daļā, netālu no Formula 1 Stambulas trases. Attālums no Āzijas daļas centra ir aptuveni 20 km, bet no Eiropas daļas centra — 45 km.
Stambulā īpaši svarīgs ir jūras transports, jo pilsētu no visām pusēm apskalo jūras — Marmora jūra, Zelta rags, Bosfors un Melnā jūra. Vairums pilsētas iedzīvotāju dzīvo pilsētas Āzijas daļā, bet strādā Eiropas daļā, tādēļ ikdienā, lai nokļūtu otrā pilsētas pusē, jāizmanto t.s. „Jūras autobusu” (turku: Deniz Otobüsü) satiksme, lai arī Āzijas daļu ar Eiropas daļu savieno divi tilti. Prāmju satiksme ir vienīgais transporta līdzeklis, lai nokļūtu uz Arhipelāga salām.
1837. gadā privāts uzņēmums uzsāka Bosforā tvaikoņu satiksmi. 1851. gada 1. janvārī tika izveidots „Labticības uzņēmums” (osmaņu turku: Şirket-i Hayriye) — tā tolaik sauca Stambulas prāmju uzņēmumu. Uzņēmums turpināja nodrošināt prāmju satiksmi līdz pat pirmajiem Turcijas Republikas dibināšanas gadiem, kad tas tika pievienots Turcijas Jūrniecības pārvaldei (turku: Türkiye Denizcilik İşletmeleri). 1996. gadā Stambulas prāmju un ātrgaitas katamarānu satiksmi nodrošina uzņēmums „Stambulas jūras autobusi” (turku: İstanbul Deniz Otobüsleri, saīsināti: İDO).İDO tika izveidots 1987. gadā, un tas nodrošināja ātrgaitas katamarānu „Seabus” satiksmi Marmora jūrā starp pilsētas Eiropas un Āzijas daļām, kā arī ar pilsētas arhipelāga salām. Ātrgaitas katamarānu bāzes ostas bija Jenikapi (Eiropā, turku: Yenikapı) un Pendika (Āzijā, turku: Pendik). Lai ātrāk ar automašīnām no Stambulas varētu nokļūt Izmirā un citās Egejas jūras piekrastes apdzīvotajās vietās, Jenikapi un Bandirmā (turku: Bandırma) izveidotas automašīnu prāmju ostas, bet līdzīgas ostas Pendikā un Jalovā (turku: Yalova) nodrošina ātrāku automašīnu transportēšanu uz Bursu un Antalju.
Stambulas osta ir nozīmīgākā visā valstī. Vecā osta, kas atrodas Zelta raga līcī, mūsdienās kalpo tikai privātajam jūras transportam, bet Galatā esošā Karakejas osta (turku: Karaköy) paredzēta lieliem kruīzu laineriem. No Karakejas un Emineni (turku: Eminönü) piestātnēm atiet vairāki regulāri kruīzi uz dažādām pilsētām Vidusjūrā un Melnajā jūrā. Lielākā tirdzniecības osta pilsētā izvietota Āzijas daļā, Haremā (turku: Harem). Stambulā ir vairākas dažādu izmēru jahtu piestātnes; lielākā Eiropā ir Atakejas (turku: Ataköy) jahtu piestātne, bet Āzijā — Kalamiša (turku: Kalamış).
Valsts autoceļš D-100 un Eiropas autoceļš E-80 „Transeiropas automaģistrāle” O-3 (angļu: Trans European Motorway) ir galvenie ceļi, kas savieno Eiropu un Turciju. Autoceļu tīkls Stambulas apkārtnē ir labi attīstīts un pastāvīgi tiek paplašināts. Automaģistrāles austrumos ved līdz Ankarai, bet rietumos — līdz Edirnei. Pilsētai apkārt ir divas ekspres-automaģistrāles. Vecākā, O-1, pārsvarā tiek lietota pilsētas iekšējā transporta vajadzībām, bet jaunā, O-2, tiek lietota starppilsētu un starpkontinentu satiksmei.
O-1 autostrādes Bosfora tilts un O-2 autostrādes Sultāna Mehmeda Iekarotāja tilts nodrošina auto satiksmi starp Bosfora Eiropas un Āzijas krastiem. Zelta raga dienvidu un ziemeļu krastus savieno Galatas tilts, Ataturka tilts un Zelta raga (turku: Haliç) tilts. Pēdējais ir arī daļa no O-1 autostrādes.
Galvenā transporta artērija, kas šķērso Eiropas daļā esošos Leventas un Maslakas darījumu rajonus, ir Bijikderes prospekts. Te var nokļūt arī no vairākām metro stacijām. Vietā, kur atrodas O-1 transporta mezgls un savienojas Gajrettepes (turku: Gayrettepe) un Zindžirlikuju (turku: Zincirlikuyu) tuneļi, Bijikderes prospekts savienojas ar Barbarosa bulvāri un ved līdz Bešiktašas (turku: Beşiktaş) prāmju ostai un savienojas ar autostrādi, kas ved gar Bosfora krastu no Emineni (turku: Eminönü) dienvidos uz Sarijeru (turku: Sarıyer) ziemeļos.
1883. gadā beļģu uzņēmējs Georges Nagelmakers uzsāka dzelzceļa pasažieru pārvadājumus starp Parīzi un Stambulu ar tvaikoņu palīdzību, vedot pasažierus caur Varnus. 1889. gadā tika pabeigta dzelzceļa sliežu izbūve caur Bukaresti, kas nodrošināja satiksmi pa sauszemi. Dzelzceļa līnija kļuva populāra kā Austrumu ekspresis, pateicoties rakstniekiem Agatai Kristi un Greiamam Grīnam.Sirkedži dzelzceļa stacija 1890. gadā tika atklāta kā Austrumu ekpreša gala stacija, bet mūsdienās tā kalpo par dzelzceļa termināli visām Turcijas Republikas dzelzceļa Eiropas līnijām. No Sirkedži atiet arī starptautiskie reisi uz Salonikiem, Belgradu, Budapeštu un Kišiņevu.
Āzijas pusē atrodas Hajdarpaša (turku: Haydarpaşa) dzelzceļa stacija, no kuras katru dienu atiet vilcieni uz Ankaru, bet nedaudz retāk uz citām Āzijas pilsētām. Hajdarpaša staciju atklāja 1908. gadā kā galastaciju līnijām Stambula—Konja—Bagdāde („Bagdādes dzelzceļš”) un Stambula—Damaska—Medīna („Hedžazas dzelzceļš”). Dzelzceļa pasažieri, lai turpinātu ceļu otrā Bosfora pusē, lieto Stambulas prāmju satiksmi, bet šobrīd notiek pazemes dzelzceļa tuneļa izbūve (sk. projekts Marmaraja), kas 2012. gadā savienos Eiropas un Āzijas dzelzceļus zem jūras. Tunelis zem Bosfora savienos arī Stambulas metro sistēmu.
Eiropas daļā no Sirkedži stacijas dzelzceļa līnija beidzas rietumu virzienā Halkali rajonā. Maršruts sastāv no 18 stacijām, un viens brauciens ilgst 48 minūtes. Otra piepilsētas līnija ir Āzijas daļā no Hajdarpaša stacijas austrumu virzienā līdz Gebzei. Šis maršruts sastāv no 28 stacijām, tas ir 30 km garš, un brauciens ilgst 65 minūtes. Eiropas pusē dzelzceļu ikdienas izmanto 720 tūkstoši pasažieru.
Pirmie tramvaji Stambulā sāka kursēt 1869. gada 3. septembrū Tophane—Ortakeja līnijā. 1871. gadā tika atklātas jaunas līnijas: Azapkapi—Galata, Aksaraja—Jedikule, Aksaraja—Topkapi un Emineni—Aksaraja. Vēlāk 19. gadsimta beigās tika atklātas papildu līnijas: Vojvodas iela—Kabristanas šķērsiela—Tepebaši—Taksima—Pangalti—Šišli, Bajezida—Šehzedebaši, Fatiha—Edirnekapi—Galatasaraja—Tünel un Emineni—Bahčekapi. Sākot ar 1939. gadu, tramvaju satiksmes operators ir uzņēmums „Stambulas elektriskie tramvaji un Tünel”, saīsināti İETT. 1961. gada 12. augustā pilsētas Eiropas daļā tika likvidētas vecās tramvaja līnijas, bet Āzijas daļā tās likvidēja 1966. gada 14. novembrī. Tūristu izklaidei 1990. gados tika izveidota veco tramvaju līnija Taksima—Tünel, kas ir 1,6 km gara. 2003. gada 1. novembrī tika atklāta vēl viena vecā tramvaja līnija Kadikeja—Moda, kas ir 2,6 km gara, tajā ir 10 pieturu un brauciens ilgst 21 minūti.1992. gadā tika atklāts ātrgaitas tramvaju dzelzceļš ar moderniem zemās grīdas tramvajiem līnijā Sirkedži—Topkapi. 1994. gada martā līniju pagarināja rietumu virzienā līdz Zejtinburnu, bet 1996. gadā uz austrumiem līdz Emineni. 2005. gadā līniju pagarināja pa Galatas tiltu pāri Zelta ragam līdz Findikli. Pēdējais pagarinājums līdz Kabatašai tika atklāts 2006. gadā. Modernajā līnijā ir 24 pieturas, un tā ir 14 km gara. Sākotnēji līnijā tika ekspluatēti „ABB” 22 vieglā dzelzceļa zemās grīdas vagoni, bet pieturās bija paaugstinātas platformas (peroni). Brauciens no viena galapunkta uz otru ilgst 42 minūtes un katru dienu līniju izmanto 155 tūkstoši pasažieru. Līnijas izbūvei tika ieguldīti 110 miljoni ASV dolāru. 2006. gada septembrī līnijai pievienots atzars no Zejtinburnu uz Bagdžilaru, kur tiek ekspluatēti 14 tramvaju sastāvi un pieturās izbūvētas platformas tramvaju grīdas līmenī.
Stambulā darbojas divas pazemes funikulieru līnijas, kas viena no otras atšķiras gan vecuma, gan dizaina ziņā. Vecākais ir 1875. gada 17. janvārī atklātais Tünel un tas ir otrs vecākais pilsētas pazemes pasažieru vilciens pasaulē pēc Londonas metro, jeb vecākais kontinentālajā Eiropā. Tomēr par vecāko pazemes pasažieru vilcienu ar vairākām stacijām kontinentālajā Eiropā tiek uzskatīts Budapeštas metro (1896). Tünel līnija ir 573 m gara, un augšējā pietura atrodas 60 m virs apakšējās. Šis funikulieris kalpo bez pārtraukuma kopš 1875. gada. Reizi 3,5 minūtēs divi vagoniņi apmainās līnijā, kur brauciens ilgst 1,5 minūtes. Gadā Tünel veic 64,8 tūkstošus braucienu, 37,1 tūkstošus kilometru kopā, pārvadājot 15 tūkstošus pasažieru dienā.Otra funikuliera līnija Kabataša—Taksima tika atklāta 2006. gada 29. jūnijā. Kabatašā atrodas İDO prāmju piestātne un zemo grīdu tramvaja pietura, bet Taksimā ir metro stacija. Šī līnija ir 600 m gara un 110 sekunžu laikā pasažierus uzved 60 m augstumā. Līniju izmanto 9 tūkstoši pasažieru dienā.
Stambulā darbojas divas piepilsētas vieglo metro līnijas. Pirmā līnija „M1” tika atklāta 1989. gada 3. septembrī Aksaraja—Karaltepe. 2002. gada 20. decembrī tika atklāts līnijas pagarinājums līdz Ataturka lidostai. 2007. gadā tika atklāta jauna vieglā metro līnija „T4” Edirnekapi—Mesdžidi Selama. Līnijā ir 36 stacijas, no kurām 12 ir zem zemes, bet 3 – zem viaduktu šķērsojumiem. Līnija zem zemes ir 10,4 km gara, un tajā tiek ekspluatēti „ABB” 1988. gada LRT sastāvi.
1992. gadā tika uzsākta pirmās Stambulas metro līnijas „M2” celtniecība, un 2000. gada 16. septembrī tika atklāts pirmais posms Taksima—Leventa 4. Šis posms ir 8,5 km garš, un tajā ir sešas stacijas. 2008. gadā līnijā tika ekspluatēti astoņi Alstom četru vagonu metro sastāvi, bet 2009. gada 30. janvārī līnijā sāka ekspluatēt „Eurotem” sastāvus. „Eurotem” „M2” līnijas vajadzībām piegādās 92 jaunus vagonus. Kopš 2009. gada 30. janvāra līniju apkalpo 34 metro sastāvi, katrs ar četriem vagoniem.2009. gada 30. janvārī tika atklāts metro līnijas pagarinājums ziemeļu virzienā no Leventa 4 līdz Maslakai. Tajā pašā dienā tika atklāts arī pagarinājums no Taksimas līdz Jenikapi pa tiltu pāri Zelta ragam un zem Stambulas vēsturiskā rajona, kā arī atklāta jauna stacija Šišhanē. Jenikapi stacijā pasažieri var pārsēsties uz vieglo metro vai piepilsētas vilcienu.
Šobrīd „M2” līnijas Eiropas daļā ir 10 staciju. Eiropas daļā tiek būvētas piecas jaunas stacijas un Āzijas daļā — 16 jaunu staciju. Brauciens no Šišhanes līdz Ataturka autoostai Maslakā ir 15,65 km garš un aizņem 21 minūti. Pēc visu staciju pabeigšanas Eiropas pusē „M2” līnijas garums būs 18,36 km, neskaitot 936 m garo Zelta raga metro tiltu, 0,6 km garo Taksima—Kabataša tuneli, 0,6 km garo Jenikapi—Aksaraja pazemes savienojumu ar vieglo metro un 13 km garo Marmarajas tuneli.Āzijas pusē turpinās „M2” līnijas 21,66 km izbūve no Kadikejas līdz Kartalai, kur būs 16 stacijas. Jaunais Marmarajas tunelis savienos Eiropas un Āzijas metro līnijas un darbus plānots nodot 2012. gadā.
