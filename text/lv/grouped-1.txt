
10. Saeimas vēlēšanas Latvijā notika 2010. gada 2. oktobrī. Tās norisinājās piecos vēlēšanu apgabalos — Rīgā, Vidzemē, Latgalē, Zemgalē un Kurzemē. Saeimas vēlēšanās piedalījās 13 partiju un partiju apvienību kandidātu saraksti, kas sastāvēja no 1239 deputātu kandidātiem. Saeimā tika ievēlēti 100 deputāti.
Saeimā tika ievēlēti pieci saraksti. Visvairāk mandātu ieguva apvienība "Vienotība", kuru pirms vēlēšanām izveidoja partijas "Jaunais laiks", "Pilsoniskā savienība" un "Sabiedrība citai politikai". Apvienību Saeimā pārstāv 33 deputāti. Pirms vēlēšanām tika prognozēts, ka uzvaru vēlēšanās izcīnīs apvienība "Saskaņas centrs". Valdošā koalīcija (JL, PS, "Zaļo un Zemnieku savienība" un "Nacionālā apvienība"), kurai 9. Saeimā bija 45 mandāti no 100, vēlēšanās atguva vairākumu, trim apvienībām kopā iegūstot 63 mandātus.
Pēc vēlēšanām jaunās valdības veidošanas procesā no koalīcijas tika izslēgta "Nacionālā apvienība". Jauno Ministru kabinetu izveidoja "Vienotība" un ZZS. Par Saeimas priekšsēdētāju ievēlēja "Vienotības" pārstāvi Solvitu Āboltiņu. Mazāk nekā gadu pēc vēlēšanām 10. Saeima tika atlaista un tika izsludinātas ārkārtas vēlēšanas.
2006. gadā tika rīkotas 9. Saeimas vēlēšanas. Tās bija pirmās vēlēšanās atjaunotajā Latvijā, kurās lielāko vēlētāju atbalstu guva partija (Tautas partija), kuras pārstāvis vēlēšanu laikā vadīja Ministru kabinetu. Vienā no pirmajām 9. Saeimas sēdēm tika apstiprināta Kalvīša valdība, kas sastāvēja no vēlēšanu uzvarētājas Tautas partijas, kā arī ZZS, LPP/LC un Tēvzemei un Brīvībai/LNNK. Pēc politiskās krīzes un plašiem sabiedrības protestiem valdība 2007. gada 5. decembrī demisionēja.20. decembrī tika apstiprināts Godmaņa Ministru kabinets, kuru veidoja tās pašas četras frakcijas, kas izveidoja Kalvīša kabinetu. Globālās finanšu krīzes laikā valdība un to veidojošās partijas strauji zaudēja popularitāti, jo tika pieņemti vairāki nepopulāri lēmumi — nodokļu paaugstināšana, 7,5 miljardu eiro aizņēmums no SVF un "Parex bankas" nacionalizācija.
2008. gadā ar Saeimas deputātu līdzdalību tika izveidotas divas jaunas partijas: "Pilsoniskā savienība" (nacionāli konservatīva partija, kuru izveidoja no JL un TB/LNNK aizgājušie politiķi — 6 mandāti Saeimā) un "Sabiedrība citai politikai" (sociāldemokrātiska partija, kuru izveidoja no TP aizgājušie politiķi — 2 mandāti Saeimā). 2009. gada 13. janvārī Rīgā notika SCP organizēta miermīlīga demonstrācija, kas pārauga nemieros, kuros tika ievainoti vairāki desmiti cilvēku. Neilgi pēc tiem Valsts prezidents Valdis Zatlers noteica 3 uzdevumus, kas ir jāizpilda valdībai un 3 uzdevumus, kas jāizpilda Saeimai.20. februārī Ministru prezidents Ivars Godmanis atkāpās no amata. Par jauno Ministru prezidentu kļuva Valdis Dombrovskis no iepriekš opozīcijā bijušā "Jaunā laika". Valdībā viņš iekļāva arī TP, ZZS, TB/LNNK, kā arī nesen izveidoto PS, bet tajā neiekļāva iepriekšējā premjerministra I. Godmaņa pārstāvēto LPP/LC. 6. jūnijā Latvijā notika pašvaldību un Eiropas Parlamenta vēlēšanas. Eiroparlamenta vēlēšanās vislielāko atbalstu ieguva PS, kā arī opozīcijā esošais "Saskaņas centrs", savukārt Rīgas domes vēlēšanās uzvarēja SC, kas izveidoja koalīciju ar LPP/LC, tādējādi izvairoties no sadarbības ar Ministru kabinetā esošajām partijām.Reaģējot uz apvienības "Saskaņas centrs" panākumiem vēlēšanās, 2009. gada 24. augustā tika parakstīts dokuments, saskaņā ar kuru JL, PS un SCP apņemās piedalīties vēlēšanās ar vienotu sarakstu. 19. novembrī par apvienības nosaukumu tika izvēlēts "Vienotība" un 2010. gada 6. martā notika dibināšanas sapulce, kur ar 646 balsīm "par" tika apstiprināta apvienības dibināšana. Apvienībā netika iekļautas partijas "Visu Latvijai!" un "Tēvzemei un Brīvībai/LNNK", kas izteica gatavību tai pievienoties. 31. maijā šīs partijas paziņoja par jaunas apvienības izveidi. 2. jūlijā tika paziņots, ka apvienības pilns nosaukums būs "Nacionālā apvienība Visu Latvijai-Tēvzemei un Brīvībai/LNNK". 4. jūlijā notika dibināšanas kongress, kurā apvienības izveidi atbalstīja visi 300 delegāti. Savukārt 12. jūnijā, apvienojoties Saeimā pārstāvētajām partijām LPP/LC un TP, reģionālajām partijām "Ogres novadam", "Vienota Rēzekne" un "Latgales tauta", kā arī tautas kustībai "Par Labu Latviju" tika izveidota politiskā apvienība "Par Labu Latviju".
Saeimas vēlēšanu likuma 17. pants nosaka, ka vēlēšanas tiek rīkotas oktobra pirmajā sestdienā, šajā gadā 2. oktobrī.Viens no Zatlera Saeimai noteiktajiem uzdevumiem bija pieņemt grozījumus Satversmē, kas dotu tiesības tautai atlaist Saeimu. Ja grozījumi netiktu pieņemti līdz 31. martam, tiktu rosināts referendums par Saeimas atlaišanu. 31. martā uzrunā tautai V. Zatlers paziņoja, ka Saeimas atlaišanu nerosinās.
Ultimātā Saeimai V. Zatlers pieprasīja arī t.s. "lokomotīvju likuma" atcelšanu. Tas nozīmētu, ka, atšķirībā no iepriekšējām vēlēšanām, deputāta kandidāts var piedalīties vēlēšanās tikai vienā vēlēšanu apgabalā no pieciem (Rīga, Vidzeme, Kurzeme, Latgale, Zemgale). Šie grozījumi Saeimas vēlēšanu likumā tika apstiprināti 2009. gada 26. februārī. Ja kāds kandidāts pieteikts dažādu nosaukumu kandidātu sarakstos vai viena nosaukuma kandidātu sarakstā dažādos vēlēšanu apgabalos, viņa kandidatūra svītrojama visos kandidātu sarakstos.Sakarā ar tā dēvēto "pozitīvisma kampaņu" 9. Saeimas vēlēšanu aģitācijas periodā, kad deputātu kandidātus reklāmās slavēja dažādas biedrības un cilvēki, tādējādi apejot tēriņu griestus, šajās vēlēšanās ar partijām nesaistītajām personām, kas savā vārdā veic politisko aģitāciju, ir noteikti izdevumu griesti — 2700 Ls. Ja šīs personas izdevumi attiecīgajā raidorganizācijā vai preses izdevumā pārsniedz minēto apmēru, medijam jāatsaka līguma noslēgšana.
Rīgas vēlēšanu apgabals — Rīgas pilsēta un ārvalstis.Vidzemes vēlēšanu apgabals — Ādažu, Alojas, Alūksnes, Amatas, Apes, Babītes, Baldones, Beverīnas, Burtnieku, Carnikavas, Cēsu, Cesvaines, Ērgļu, Garkalnes, Gulbenes, Ikšķiles, Inčukalna, Jaunpiebalgas, Krimuldas, Ķeguma, Ķekavas, Lielvārdes, Līgatnes, Limbažu, Lubānas, Madonas, Mālpils, Mārupes, Mazsalacas, Naukšēnu, Ogres, Olaines, Pārgaujas, Priekuļu, Raunas, Ropažu, Rūjienas, Salacgrīvas, Salaspils, Saulkrastu, Sējas, Siguldas, Smiltenes, Stopiņu, Strenču, Valkas, Valmieras, Varakļānu, Vecpiebalgas novadi, Jūrmalas pilsēta un Valmieras pilsēta.Latgales vēlēšanu apgabals — Aglonas, Baltinavas, Balvu, Ciblas, Dagdas, Daugavpils, Ilūkstes, Kārsavas, Krāslavas, Līvānu, Ludzas, Preiļu, Rēzeknes, Riebiņu, Rugāju, Vārkavas, Viļakas, Viļānu, Zilupes novadi, Daugavpils pilsēta un Rēzeknes pilsēta.Kurzemes vēlēšanu apgabals — Aizputes, Alsungas, Brocēnu, Dundagas, Durbes, Grobiņas, Kuldīgas, Nīcas, Pāvilostas, Priekules, Rojas, Rucavas, Saldus, Skrundas, Talsu, Vaiņodes, Ventspils novadi, Liepājas pilsēta un Ventspils pilsēta.Zemgales vēlēšanu apgabals — Aizkraukles, Aknīstes, Auces, Bauskas, Dobeles, Engures, Iecavas, Jaunjelgavas, Jaunpils, Jēkabpils, Jelgavas, Kandavas, Kokneses, Krustpils, Neretas, Ozolnieku, Pļaviņu, Rundāles, Salas, Skrīveru, Tērvetes, Tukuma, Vecumnieku, Viesītes novadi, Jelgavas pilsēta un Jēkabpils pilsēta.
Kandidātu sarakstus varēja pieteikt Centrālajā vēlēšanu komisijā no 2010. gada 14. jūlija līdz 3. augustam. Pirmajā dienā CVK kandidātu sarakstus no iesniedzējiem pieņēma bez iepriekšējas pieteikšanās — rindas kārtībā, bet pārējā laikā — pieteikšanās secībā. Sarakstu iesniegšanas laiks bija jāpiesaka pie CVK sekretāra, kas ir atbildīgā amatpersona par kandidātu sarakstu pieņemšanu. Savu sarakstu pirmajā dienā pieteica vienīgi Saskaņas centrs.Saraksta iesniegšanai 29. jūlijā pieteicās arī Latviešu Zemnieku savienība, tomēr tā iesniedzēji nespēja sagatavot nepieciešamos dokumentus un LZS nepiedalījās 10. Saeimas vēlēšanās.
Totalitārisma seku dokumentēšanas centrs savā atzinumā Centrālajai vēlēšanu komisijai norādīja, ka ir informācija, ka septiņi deputātu kandidāti varētu būt vai ir sadarbojušies ar Latvijas PSR Valsts drošības komiteju kā šī dienesta aģenti. Par kandidātiem Ēriku Didrihsonu (SC), Aivaru Saliņu (PPR) un Ēriku Tīrumu (TK) tika saņemti atzinumi, ka viņi varētu būt sadarbojušies ar LPSR Valsts drošības komiteju kā šī dienesta aģenti. Tikmēr par kandidātiem Arvīdu Ulmi (ZZS), Robertu Gobziņu (PP), Aivaru Āķi un Rolandu Zagorski-Rolandu (abi — DL) saņemti atzinumi, ka šie kandidāti ir bijuši LPSR Valsts drošības komitejas aģenti. Saskaņā ar Saeimas vēlēšanu likumu, nevienam no šiem kandidātiem netika liegta iespēja piedalīties vēlēšanās.Pieci pieteiktie deputātu kandidāti pēc CVK pārbaudes netika iekļauti kandidātu sarakstos, jo nebija tiesīgi tajos būt. Uz kandidātiem Oļegu Posadkovu un Sergeju Špaku (abi — PCTVL), Sergeju Simčaku (RL) un Andri Grīnu (KDS) attiecas Saeimas vēlēšanu likuma 5. panta 3. punktā minētie ierobežojumi, kas noteic, ka Saeimas vēlēšanām nevar pieteikt par kandidātiem un nevar ievēlēt personas, kuras ir sodītas par tīšu noziedzīgu nodarījumu, ja persona nav reabilitēta vai sodāmība dzēsta vai noņemta. Uz kandidātu Zigfrīdu Laicānu (RL) attiecas Saeimas vēlēšanu likuma 5. panta 4. punktā minētie ierobežojumi, kas noteic, ka Saeimas vēlēšanām nevar pieteikt par kandidātiem un Saeimā nevar ievēlēt personas, kuras Krimināllikumā paredzētā nodarījuma izdarīšanas laikā atradušās nepieskaitāmības stāvoklī, ierobežotas pieskaitāmības stāvoklī vai arī pēc noziedzīga nodarījuma izdarīšanas saslimušas ar psihiskiem traucējumiem, kas tām atņēmuši iespēju saprast savu rīcību vai to vadīt, un kurām sakarā ar to piemērots medicīniska rakstura piespiedu līdzeklis vai arī lieta izbeigta bez šāda piespiedu līdzekļa piemērošanas.20. augustā Administratīvā apgabaltiesa atcēla CVK lēmumu neļaut S. Špakam kandidēt.8. septembrī no Kristigi demokrātiskās savienības saraksta izslēdza Liepājas tiesas tiesnesi Sandru Briķi. Saskaņā ar Saeimas vēlēšanu likumu, jebkuram tiesnesim, kandidējot Saeimas vēlēšanās, ir jāatstāj ieņemamais amats un viena mēneša laikā jāiesniedz šo faktu apstiprinoši dokumenti CVK. Šī paša iemesla dēļ Briķe tika svītrota no kandidātu saraksta 7. Saeimas vēlēšanās.
5. jūnijā sākās priekšvēlēšanu aģitācijas periods. Sākot ar šo datumu partijām un ar tām nesaistītām personām tika noteikti vairāki ierobežojumi gan saistībā ar priekšvēlēšanu aģitāciju, gan attiecībā uz tās veikšanai izmantojamajiem finanšu līdzekļiem.
Ierobežojumi attiecās uz reklāmas izvietošanu, pasta pakalpojumu izmantošanu, kā arī labdarības pasākumu finansēšanu un sponsorēšanu. Tā kā visi saraksti tika pieteikti uzreiz visos piecos apgabalos, visām apvienībām noteiktais tēriņu limits bija 571 211,72 Ls. Ierobežojumi stājās spēkā 120 dienas pirms vēlēšanām, atšķirībā no 2006. gada, kad ierobežojumi stājās spēkā 270 dienas iepriekš.Atšķirībā no iepriekšējām vēlēšanām, ierobežojumi netika attiecināti uz citiem ar vēlēšanu kampaņu saistītajiem izdevumiem — reklāmas materiālu sagatavošanu, vēlēšanu kampaņas plānošanu, sagatavošanu un organizēšanu, vēlēšanu kampaņā iesaistīto personu darba algu izmaksu, kustamas un nekustamas mantas īrēšanu, kā arī laikrakstu, žurnālu un citu izdevumu publicēšanu. Tāpat reklāmas pakalpojumu sniedzēji visus priekšvēlēšanu aģitācijas materiālus televīzijā, radio un preses izdevumos izvietoja pēc vienādiem izcenojumiem, kas publiskoti KNAB vai NRTP interneta vietnēs.Reklāmas pakalpojumu sniedzējiem aizliegts izvietot priekšvēlēšanu aģitācijas materiālus par augstāku vai zemāku cenu, nekā tas norādīts šajos izcenojumos. Komerciālajām un sabiedriskajām raidorganizācijām tika noteikts aizliegums 60 dienas pirms vēlēšanām izplatīt tādu personu vadītus raidījumus, gatavotus komentārus, intervijas un reportāžas, kuras ir pieteiktas par deputātu kandidātiem vai pirms vēlēšanām ir publiski paziņojušas par savu līdzdalību kādas partijas darbībā. Šī likuma dēļ ZZS deputāta kandidāts Kārlis Seržants priekšvēlēšanu laikā nevadīja LNT raidījumu "Degpunktā".
Par "Vienotības" kampaņas norisi atbildīgais Arvils Ašeradens 15. maijā paziņoja, ka tai būs trīs fāzes, no kurām, pirmā (sagatavošanās) uz to brīdi jau bija noslēgusies. Tika paredzēts izmantot dažādus aģitācijas veidus, tostarp, sabiedrisko attiecību pasākumus, reklāmu, sociālās kampaņas, prezentreklāmu, avīzes izdošanu 350 000 eksemplāros un interneta mārketinga rīkus. 8. jūnijā Rīgā, Krišjāņa Barona ielā 3 tika atklāts "Vienotības" atvērtais birojs. Naktī no 18. uz 19. augustu biroja logi tika nolieti ar sarkanu krāsu, izraisot spekulācijas par to, ka to varētu būt izdarījusi SC atbalstošā jauniešu kustība "Vienota Latvija". Biroju slēdza neilgi pēc vēlēšanām.28. jūlijā tika uzsākta "Vienotības" organizēta aptauja, kurā respondentiem tika dota iespēja izvēlēties, viņuprāt, labāko Ministru prezidenta amata kandidātu. Tika dotas divas izvēles iespējas — Valdis Dombrovskis vai Jānis Urbanovičs. Apvienība apņēmās aptaujas rezultātus nodot Valsts prezidentam Valdim Zatleram. Dombrovskis LNT raidījumā "900 sekundes" skaidroja, ka aptaujas mērķis lielā mērā esot akcentēt apvienību atšķirības. 28. septembrī tika publicēti tās rezultāti — no 173 318 respondentiem Dombrovski atbalsta 74%. Kampaņa tās beigu posmā tika koncentrēta uz Dombrovska darbību Ministru prezidenta amatā. Kā viens no saukļiem tika izmantots "Dombrovskim jāturpina strādāt!"16. septembrī "Vienotības" deputāta amata kandidātes Rasma Kārkliņa un Lolita Čigāne, veicot aģitāciju, tika iesaistītas konfliktos. Kārkliņa ar atbalstītājiem, aģitējot Stacijas laukumā pie "Origo" tika aizturēta un nogādāta policijas iecirknī. Tikmēr Čigānei, aģitējot Centrāltirgū, apsardze par to aizrādīja. Viņa notikušo saistīja ar Centrāltirgus vadītāja Daiņa Liepiņa kandidēšanu vēlēšanās no PLL saraksta.Kampaņā apvienība iztērēja 966 443,88 LVL, no kuriem 471 009,37 lati jeb 82,46% no pieļaujamā izdevumu apmēra tika skaitīti kā ierobežotie vēlēšanu izdevumi. 1 vieta Saeimā apvienībai izmaksāja 29 286 Ls, kas ir izšķērdīgākais naudas daudzums aiz PLL. Viena balss izmaksāja 3,21 Ls.Bez Ašeradena kampaņas koordinēšanā iesaistījās arī Edgars Jaunups un Edvards Smiltēns. Kampaņu vadīja reklāmas aģentūras "King&Banzai" vadītājs Andis Zusts, bet konsultēja — Ainārs Ščipčinskis.
SC kampaņu pārraudzīja Rīgas domes priekšsēdētājs Nils Ušakovs. Tajā tika likts uzsvars uz partijas sociāldemokrātisko nostāju. Lielākā daļa budžeta tika izmantota televīzijas reklāmās, no kurām aptuveni 60% būs latviešu, bet 40% — krievu valodā. Plakātos un aģitācijas video bija redzams arī pats Ušakovs, kurš vēlēšanās nekandidēja, sakarā ar ko tika izteikts viedoklis, ka SC ir sabiedrībā pazīstamu politiķu. Kampaņas sauklis bija "Viss būs labi!" un vadmotīvs — pārmaiņas, pamatojot tās ar faktu, ka SC veidojošās partijas ne reizi nav iekļautas LR valdībā.Kampaņā apvienība iztērēja 711 323,40 LVL, no kuriem 541 558,95 lati jeb 94,81% no pieļaujamā izdevumu apmēra tika skaitīti kā ierobežotie vēlēšanu izdevumi. 1 vieta Saeimā apvienībai izmaksāja 24 528 Ls. Viena balss izmaksāja 2,83 Ls.
ZZS kampaņu vadīja Viesturs Silenieks. Par apvienības reklāmas devīzi tika izvēlēts sauklis "Saimnieki savā zemē". Tāpat, apejot aģitācijas ierobežojumus, ZZS izdeva pavārgrāmatas, kurās apvienības deputātu kandidāti stāsta par savām mīļākajām receptēm. Uzsvars tika likts uz tiešu kontaktu ar vēlētājiem, rīkojot koncertus un kultūras pasākumus, jo, kā teica V. Silenieks: "[..] ZZS ir lauku cilvēki un laukos jo sevišķi ir svarīgs tiešais kontakts."Kampaņā apvienība iztērēja 509 816,05 LVL, no kuriem 417 168,64 lati jeb 73,03% no pieļaujamā izdevumu apmēra tika skaitīti kā ierobežotie vēlēšanu izdevumi. 1 vieta Saeimā apvienībai izmaksāja 23 173 Ls, izmaksu efektivitātes ziņā zaudējot vienīgi VL-TB/LNNK. Viena balss izmaksāja 2,68 Ls.
PLL kampaņas vadītājs bija Ervins Straupe, taču vēlēšanu reklāmas kampaņu vadīja "!Mooz" radošais direktors Ēriks Stendzenieks. Kampaņas veidošanai tika piesaistīts arī reklāmas aģentūras "TBWALatvija" radošais direktors Mārtiņš Ķibilds. Gatavojoties vēlēšanām, apvienība noslēdza sadarbības memorandus ar 70 nevalstiskajām organizācijām. Apvienības sauklis vēlēšanās bija "Cieti!".Tāpat kā "Vienotība", arī PLL Rīgā ierīkoja atvērto biroju. PLL birojs tika atvērts 2. jūlijā un atradās Brīvības bulvārī 19. Pirmā mēneša laikā to apmeklēja 5 000 cilvēku. Biroju slēdza neilgi pēc vēlēšanām. Apmēram mēnesi pirms vēlēšanām PLL iegādājās stāvvietu blakus "Vienotības" birojam un tajā novietoja mikroautobusu, uz kura bija apvienības reklāma. Atbildot uz to, "Vienotības" pārstāvji spēkratam klāt piesēja balonus ar "Vienotības" simboliku. Apvienības Ministru prezidenta amata kandidāts Ainārs Šlesers izteica gatavību iegādāties "Vienotības" biroja telpas pēc vēlēšanām, norādot uz to, ka apvienība neplāno tās izmantot pēc 2. oktobra. Par spīti tam, PLL tomēr nepārņēma šīs telpas. 1. septembrī Rīgas pilsētas Būvvalde lika novākt A. Šlesera priekšvēlēšanu reklāmas lielformāta plakātu Stacijas laukumā pie t/c "Origo", saskaņā ar saistošajiem noteikumiem "Par reklāmu, izkārtņu un citu informatīvo materiālu izvietošanas kārtību Rīgā", kas nosaka, ka Rīgas vēsturiskajā centrā aizliegts uzstādīt lielformāta reklāmas objektus, kā arī reklāmas/reklāmas objektus pie kaltiem metāla žogiem.Kampaņā apvienība iztērēja 1 030 659,99 LVL (vislielākais naudas daudzums no visām partijām), no kuriem 541 022,58 lati jeb 94,71% no pieļaujamā izdevumu apmēra tika skaitīti kā ierobežotie vēlēšanu izdevumi. 1 vieta Saeimā apvienībai izmaksāja 128 750 Ls. Viena balss izmaksāja 13,94 Ls, kas ir vislielākās izmaksas par balsi no visiem sarakstiem.
VL-TB/LNNK kampaņu vadīja to veidojošo partiju vadītāji — Roberts Zīle un Raivis Dzintars. Tā kā apvienība tika izveidota 4. jūlijā (dienu pirms aģitācijas perioda sākuma), kampaņa tika sagatavota vēlāk, nekā citām partijām. Kampaņas sauklis bija "Visu Latvijai dodu!", tādējādi izceļot partiju "Visu Latvijai!".Lai arī aģitācijai tika izmantoti tradicionālie informācijas izplatīšanas kanāli — elektroniskie mediji, vides reklāmas, tiešais pasts, tikšanās ar vēlētājiem — vairāki kandidāti izcēlās ar nestandarta pieeju aģitācijas laikā. Piemēram, saraksta līderis Zemgalē, Imants Parādnieks, zirga pajūgā apceļoja Zemgali, apciemojot arī vēlētājus.Kampaņā apvienība iztērēja 123 904,85 LVL, no kuriem 67 882,93 lati jeb 11,88% no pieļaujamā izdevumu apmēra tika skaitīti kā ierobežotie vēlēšanu izdevumi. VL-TB/LNNK iztērēja salīdzinoši maz naudas: mazāk par jebkuru Saeimā iekļuvušo sarakstu, kā arī Saeimā neiekļuvušo PCTVL. 1 vieta Saeimā apvienībai izmaksāja 15 488 Ls. Viena balss izmaksāja 1,67 Ls, kas ir trešais labākais rādītājs no visiem sarakstiem.
Vislielāko naudas summu no Saeimā neiekļuvušajiem sarakstiem aģitācijai iztērēja PCTVL. Tā iztērēja 132 324,92 LVL, no kuriem 82 072,36 jeb 14,37% no pieļaujamā izdevumu apmēra tika skaitīti kā ierobežotie vēlēšanu izdevumi. Viena balss partijai izmaksāja 9,56 Ls, ierindojot partiju 3. vietā pēc izmaksām par balsi. Otrajā vietā bija apvienība "Atbildība", kura kopumā iztērēja 63 472 LVL. Viena balss izmaksāja 10,34 Ls.Vienīgais saraksts, kas neizmantoja iespēju rīkot maksas aģitāciju, bija "Pēdējā partija". Tā neiztērēja ne santīma ierobežotajos vēlēšanu izdevumos, tomēr samaksāja 200 LVL, lai izveidotu tās Ministru prezidenta amata kandidātu, putuplasta lelli — Laimes lāci.
2010. gada 29. aprīlī Saeima apstiprināja likumu par priekšvēlēšanu aģitāciju pirms Saeimas un Eiropas Parlamenta vēlēšanām, kurā definēta slēptā priekšvēlēšanu aģitācija, kā arī noteikts, ka tā ir aizliegta.Pēdējās dienās, pirms stājās spēkā aģitācijas ierobežojumi (no 31. maiju līdz 4. jūnijam) LNT katru vakaru no plkst. 21 līdz 23 tika rādīts raidījums "Tautas deklarācijas nedēļa". Tajā tika rakstīta "Tautas deklarācija", kuru vēlāk pieņēma PLL. Raidījumu apmaksāja apvienība "Par labu Latviju", studijas noformējumā tika izmantots tās logotips.
20. augustā vairāki Saeimas deputātu kandidāti no "Vienotības" saraksta KNAB priekšniekam Normundam Vilnītim iesniedza prasību pārtraukt PLL vēlēšanu kampaņu, jo uzskata, ka LNT raidījums "Latvija, mēs tevi dzirdam" ir slēptā aģitācija un tā pārsniegti likumā atļautie izdevumi partijas reklamēšanai pirms vēlēšanām. PLL atbildēja, KNAB iesniedzot lūgumu pārtraukt "Vienotības" kampaņu, jo tai slēpto reklāmu nodrošina "vairākas Sorosa organizācijas un masu saziņas līdzekļi — sabiedrība par atklātību "Delna", laikraksts "Ir" un TV3 raidījums "Nekā personīga"", turklāt, reklāmas filmā "Vienotība. Dombrovskis. Latvija" premjerministrs V. Dombrovskis darba auto kopā ar apsardzi pozē kamerām, reklāmas filmas vajadzībām organizēta automašīnas un pavadošā eskorta braukāšana, kā arī apvienības priekšvēlēšanu izdevuma vajadzībām organizēta un fotografēta apvienības deputātu kandidātu diskusija Ministru prezidenta zālē. KNAB atbildēja, ka raidījums "Latvija, mēs tevi dzirdam" ir biroja redzeslokā kopš jūnija.30. septembrī sabiedriskās domas pētījumu centrs "Providus" paziņoja, ka priekšvēlēšanu laikā ir konstatējis 550 iespējamus slēptās aģitācijas gadījumus, visbiežāk šādi materiāli publicēti krievu valodā rakstošajos un raidošajos medijos. Vairāk nekā 300 gadījumos šie materiāli bijuši veltīti PLL, 130 gadījumos — SC, bet pa 30 gadījumiem — "Vienotībai" un ZZS. Atsevišķi slēptās reklāmas gadījumi konstatēti arī citām partijām.Hokeja klubs Rīgas "Dinamo" vairākkārt tika izmantots slēptajai aģitācijai. Septembrī kluba mājas spēlēs labākos spēlētājus apbalvoja deputātu kandidāti Māris Riekstiņš un Ainārs Šlesers, himnu dziedāja Vents Armands Krauklis, bet sezonas pirmo spēli atklāja Guntis Ulmanis. Spēļu laikā vairāki līdzjutēji rādīja plakātus, uz kuriem bija attēlots numurs 8 un sauklis "Cieti!". "Cieti!" ir PLL reklāmas sauklis un apvienība vēlēšanās startēja ar 8. numuru, tomēr kluba ģenerāldirektors Zigmārs Priede skaidroja, ka plakāti ir domāti, lai atbalstītu Sandi Ozoliņu, kas spēlē ar 8. numuru. 1. oktobrī, dienā pirms vēlēšanām, kad ir aizliegta politiskā aģitācija, Rīgā parādījās reklāmas plakāti, kuros ir redzams Ozoliņš un sauklis "Par labu hokeju! Par labu "Dinamo"!", ko KNAB solīja izvērtēt. Daži no kluba sponsoriem un vadītājiem — Guntis Rāvis, Juris Savickis un Guntis Ulmanis — ir PLL biedri vai atbalstītāji.
Pirms vēlēšanām partijas izvirzīja savus kandidātus Ministru prezidenta amatam. Valsts prezidents V. Zatlers, kurš pēc vēlēšanām nominēs Ministru prezidenta kandidātu, ir izteicies, ka "īstie premjera amata kandidāti parādīsies pēc vēlēšanām". Viņš aicināja balsotājus nevērtēt partijas tikai pēc to piedāvātajiem premjera amata kandidātiem, kā arī teicis, ka savu premjera amata kandidāta izvēli nebalstīs vien tajā, kurai partijai būs visvairāk balsu.
Laikā līdz 10. Saeimas vēlēšanām balstiesīgo viedokļa aptaujas veica un publicēja uzņēmumi "Factum", "GfK", "Latvijas Fakti" un "SKDS", informāciju tālāk nododot ziņu aģentūrām, portāliem un laikrakstiem. Tāpat tika veiktas aptaujas par tīkamāko Ministru prezidenta kandidātu un citiem ar vēlēšanām saistītiem tematiem.
Visās vēlētāju aptaujās vislielāko atbalstu ieguva apvienības "Saskaņas centrs" un "Vienotība", kas vēlēšanās ieguva, attiecīgi, otro un pirmo lielāko balsu skaitu. Visās Ministru prezidentu aptaujās uzvarēja ZZS virzītais Aivars Lembergs.
Laikā līdz 10. Saeimas vēlēšanām vairāki televīzijas kanāli veica kandidātu debates. Debates latviešu valodā veica Latvijas Televīzija un LNT, bet krieviski — Pirmais Baltijas kanāls.
Tika rīkotas gan sarakstu "lokomotīvju" debates, gan dažādu jomu debates, gan arī Ministru prezidenta kandidātu debates.
Pirmajā balsošanas stundā līdz plkst. 8.00 visā Latvijā nobalsoja 23 579 pilsoņi, savukārt Rīgā — 6504 pilsoņi. Rīgā nobalsoja 1,59% balstiesīgo, Latvijā — 1,58%. Latvijā uz šajām vēlēšanām bija 1 491 735 balsstiesīgi pilsoņi, bet Rīgā to skaits bija 408 112 vēlētāju.Līdz plkst. 12.00 Latvijā kopumā nobalsoja 25,29%, Rīgā — 23,19% jeb 94 632 balsstiesīgo. Šajā laikā aktīvākie balsotāji bija vēlētāji Vidzemē, kur vēlēšanu pirmajās piecās stundās kopumā nobalsoja 27,01% vēlētāju. Savukārt zemākā vēlētāju līdzdalība no novadiem bija Zemgalē, kur nobalsojuši 25,18% vēlētāju. Vidzemē — 27,01%, bet Kurzemē 25,65%.
Līdz plkst. 16.00 Latvijā nobalsoja 45,6% no visiem vēlētājiem jeb 680 179 pilsoņi, liecināja Centrālās vēlēšanu komisijas dati. Vēlētāju aktivitāte bija liela gan Rīgā, gan visā Latvijā. Rīgā pie iecirkņiem veidojās rindas. Vislielākā vēlētāju aktivitāte līdz plkst. 16:00 bija Saulkrastu, Carnikavas un Ādažu novados, kuros nobalsojuši attiecīgi 77,48%, 70,98% un 60,49%.
Kopumā Latvijas vēlēšanu iecirkņos nobalsoja 934 076 cilvēki jeb 62,62% balstiesīgo iedzīvotāju. Vislielākā aktivitāte bija Saulkrastu novadā (110,48%), bet viszemākā — Rēzeknes novadā (42,82%).
Vēlēšanās tika norīkota ierobežota EDSO/DICB novērotāju misija. Tā sniedza virkni rekomendāciju, ieskaitot:
izdot vēlētāju apmācības materiālus minoritāšu valodās, pieļaut minoritāšu valodu lietošanu saskarsmē ar vēlēšanu iestādēm;

2008. gada Eiropas čempionāts futbolā jeb Euro 2008 notika Austrijā un Šveicē no 2008. gada 7. līdz 29. jūnijam. Tas bija pēc skaita 13. Eiropas čempionāts futbolā, ko rīko UEFA. Par Eiropas čempioniem pirmo reizi kopš 1964. gada kļuva Spānijas izlase, kas finālspēlē ar 1-0 pārspēja Vāciju.
Turnīrā piedalījās 16 komandas. Austrija un Šveice kā rīkotājvalstis turnīram kvalificējās automātiski, pārējās 14 komandas tika noteiktas kvalifikācijas turnīrā, kas norisinājās no 2006. gada augusta līdz 2007. gada novembrim. Pirmoreiz finālturnīrā piedalījās Austrijas un Polijas izlases. Šī bija otrā reize, kad Eiropas čempionāta finālturnīrs notika divās valstīs, iepriekšējā reize bija 2000. gadā, kad čempionātu kopīgi rīkoja Beļģija un Nīderlande.
Austrija un Šveice kopīgi pieteicās rīkot čempionātu, viņu konkurenti bija Grieķija/Turcija, Skotija/Īrija, Krievija, Ungārija, Horvātija/Bosnija un Hercegovina, kā arī Ziemeļvalstu kopējais pieteikums (Norvēģija, Zviedrija, Dānija, Somija). Austrija jau iepriekš bija kandidējusi uz čempionāta rīkošanu, kad kopā ar Ungāriju pieteicās rīkot Eiro 2004, toreiz piekāpjoties Portugālei.
Finālbalsojumā piedalījās Austrija/Šveice, Grieķija/Turcija un Ungārija. Vispirms no tālākās cīņas izstājās Grieķijas/Turcijas kandidatūra un atlikušo divu pieteikumu cīņā tika izvēlēta Austrijas un Šveices kopējā kandidatūra.
2004. gadā par problēmu organizētājiem kļuva Cīrihes stadions. Vispirms "Hardturm" stadionu bija paredzēts atjaunot un izmantot kā pilsētas stadionu, bet juridisku iemeslu dēļ plāns tika atcelts, kas neļautu izmantot stadionu līdz pat 2008. gadam. Tas radīja problēmu, jo vienošanās starp UEFA un rīkotājiem paredzēja, ka katrā valstī atradīsies pa četriem norises stadioniem. Problēma tika atrisināta, kad organizētāji piedāvāja "Hardturm" stadiona vietā atjaunot "Letzigrund" stadionu; UEFA tam piekrita un pārstrādāja plānu 2005. gada janvārī. Atjaunotajā "Letzigrund" stadionā pirmā oficiālā futbola spēle tika aizvadīta 2007. gada 23. septembrī.
Kvalifikācijas turnīra izloze notika 2006. gada 27. janvārī Montro, Šveicē plkst. 12:00.
Kvalifikācijas turnīrs sākās mēnesi pēc 2006. gada Pasaules kausa beigām. Austrija un Šveice kā rīkotājvalstis automātiski kvalificējās finālturnīram.
Kvalifikācijas turnīra izspēles formāts, salīdzinot ar iepriekšējiem gadiem, tika izmainīts. Visu 7 grupu uzvarētāji un otro vietu ieguvēji automātiski kvalificējās čempionātam, kamēr rīkotājvalstis aizpildīja atlikušās 2 vietas 16 komandu finālturnīrā. Šī izmaiņa nozīmēja, ka vairs netika rīkotas izslēgšanas spēles starp kvalifikācijas grupu 2. vietu ieguvējām - tagad tās automātiski kvalificējās turnīram. Komandām, kas ieņēma 3. vietu grupā, vairs nebija iespējas kvalificēties. Sešās no septiņām grupām bija pa 7 komandām, bet vienīgi A grupā - 8.
4 kā NVSGadi trekninātā rakstā norāda uz turnīriem, kad minētā komanda uzvarējusi.
Finālturnīra izloze notika 2007. gada 2. decembrī Lucernā. Tāpat kā Euro 1992 un Euro 1996, šoreiz atkal katras grupas spēles notika tikai 2 stadionos, izsētajai komandai aizvadot vienā pilsētā visas trīs spēles. Tāpat kā 2000. un 2004. gada turnīros, finālturnīra dalībnieces tika izsētas 4 grozos, ko noteica katras komandas vidējais punktu skaits 2006. gada Pasaules kausa un Euro 2008 kvalifikācijas turnīros, tādējādi katrā grupā izlozējot 1 komandu no katra groza. Šveice un Austrija, kā rīkotājvalstis, un Grieķijas izlase, kā iepriekšējie čempioni, automātiski tika izsēti 1. grozā.  Nīderlandes izlase tika izsēta balstoties uz tās vietu UEFA koeficientu rangā.
Francijas lielais neizšķirtu skaits 2006. gada Pasaules kausa kvalifikācijā, kā arī divi zaudējumi Skotijai Euro 2008 kvalifikācijas turnīrā bija iemesls tās izsēšanai zemākajā grozā (jāņem vērā, ka rezultāti Pasaules kausa finālturnīrā netiek ņemti vērā). Tas radīja iespēju izveidoties tā sauktajai "nāves grupai" ar Nīderlandi, Itāliju, Franciju un Rumāniju vienā grupā.
UEFA turnīra simboliskā izlaseRezultatīvākais Davids Vilja (4 vārti)Labākais spēlētājs Šavi
2008. gada Eiropas čempionāta sauklis tika izvēlēts 2007. gada 24. janvārī: Sagaidi emocijas.
UEFA izpilddirektors Larss-Kristers Olsons par to sacīja, ka "Tas īsumā apraksta to, ko piedāvā 2008. gada Eiropas čempionāts: visa veida emocijas - prieks, sarūgtinājums, atvieglojums vai saspīlējums - līdz pat fināla svilpei."
Divi oficiālie 2008. gada Eiropas čempionāta talismani tika nosaukti pēc divu rīkotājvalstu iedzīvotāju balsojuma, iespējas bija:
Triks un FliksPēc 36,3% balsu saņemšanas, tika izvēlēti Triks un Fliks. "Es esmu pārliecināts, ka talismani un viņu vārdi kļūs par svarīgu daļu, lai saprastu visu pasākumu," sacīja Kristians Mutšlers, turnīra direktors no Šveices puses.

Šajā rakstā ir apkopoti 2009. gada laikapstākļi Latvijā. Vidēji Latvijā temperatūras ziņā gads bija tuvu normai — gada vidējā gaisa temperatūra bija +6,5 grādi (0,7 grādus virs normas), bet gada nokrišņu daudzumu bija 753 mm jeb 114% no ilggadējās normas. 2009. gadā viszemākā diennakts vidējā gaisa temperatūra kopumā Latvijā bija 18. decembrī, kad gaisa temperatūra bija −14,4 grādi. Vasaras un arī visa gada viskarstākā diennakts bija 30. jūnijs ar vidējo gaisa temperatūru Latvijā kopumā +21,3 grādi (Liepājā šai dienā diennakts vidējā gaisa temperatūra sasniedza +23,7 grādi), bet maksimālā gaisa temperatūra visaugstāk pakāpās 19. jūlijā Jelgavā: +30,7 grādi. 2009. gada vasaras temperatūra kopumā atbilda normai.Tāpat kā 2007.—2008. gada ziemā, arī 2008.—2009. gadu ziemas pirmie divi mēneši Latvijā bija silti un ar pietiekamu mitruma daudzumu. Tomēr, salīdzinot ar iepriekšējo ziemu, kura ar vidējo gaisa temperatūru +0,8 °C bija otrā siltākā ziema Latvijā, siltums visus ziemas mēnešus bija mērenāks. Vidējā gaisa temperatūra bija −2,0 °C, nokrišņu daudzums — 110% no normas, kas ir nedaudz mazāk nekā iepriekšējā gadā. Aprīlī un maijā Latvijā tika novērots nokrišņu deficīts, turpretī mēneša vidējā gaisa temperatūra no paša gada sākuma turpināja saglabāties augstāka par normu. Jūnijs bija pirmais mēnesis ar vidējo gaisa temperatūru zem normas, toties ar lielu nokrišņu daudzumu. Vasarā vidējā gaisa temperatūra kopumā atbilda normai, bet nokrišņu bija vairāk par normu — 126%. Vasaras vissiltākā diennakts bija 30. jūnijs ar vidējo gaisa temperatūru Latvijā kopumā +21,3 °C, bet dienā temperatūra visaugstāk pakāpās 19. jūlijā, Jelgavā sasniedzot +30,7 grādus. Rudens vidējā gaisa temperatūra (+7,4 °C, kas ir 0,9 grādus augstāk par normu) bija gandrīz tāda pati kā 2008. gadā. Nokrišņu ziņā 2009. gada rudens ar kopējo nokrišņu daudzumu 240 mm (120% no normas) bija mitrāks kā iepriekšējā gadā.
2009. gads noslēdzās ar par normu vēsāku un mitrāku decembri. Astoņos no divpadsmit mēnešiem gaisa temperatūra par 1—2 grādiem pārsniedza normu, bet trijos — jūnijā, oktobrī un decembrī — bija 1—2 grādus zem tās. Tādējādi kopumā 2009. gadu var raksturot kā mēreni siltu — ar vidējo gaisa temperatūru +6,5 grādi (0,7 grādi virs normas) tas ierindojās siltāko gadu rindas trešajā desmitā. Nokrišņu daudzums 2009. gada gaitā bija svārstīgāks. Visa perioda laikā nokrišņiem bagātāki mēneši mijās ar sausākiem, tomēr kopējā gada bilance izrādījās 14% virs normas, tādējādi ierindojot to mitrāko gadu rindas otrajā desmitā.
2009. gada janvāris ar mēneša vidējo gaisa temperatūru kopumā Latvijā −2,3 °C bija 2,4 grādus siltāks par normu, ierindojoties pēdējos 86 gados siltāko janvāru trešajā desmitā. Siltāks kā parasti 2009. gada janvāris bija visā Latvijā. Vislielākās starpības ar normu mēneša vidējai gaisa temperatūrai bija Vidzemē, bet vistuvāk normai tā bija Kurzemes vidienē. 2009. gada janvāra nokrišņu daudzums vidēji Latvijā bija ap 120% no normas. Latvijas vidienē un Vidzemes lielākajā daļā nokrišņu daudzums svārstījās ap normu, bet visvairāk nokrišņu salīdzinājumā ar normu bija Latgalē, Kurzemes centrālajos rajonos un Vidzemes jūras piekrastē.
Februāris ar mēneša vidējo gaisa temperatūru kopumā Latvijā −3,8 °C bija 1 grādu siltāks par normu. Siltāks kā parasti 2009. gada februāris bija visā Latvijā. Vislielākās starpības ar normu mēneša vidējai gaisa temperatūrai bija Vidzemē, bet vistuvāk normai tā bija Kurzemes rietumu daļā. Mēneša nokrišņu daudzums vidēji Latvijā bija tuvu normai — 95% no tās. Latvijas rietumu un centrālajos rajonos mēneša nokrišņu daudzums pārsvarā bija mazāks par normu, Vidzemē — ap to, bet Latvijas dienvidaustrumu daļā nokrišņu lielākoties bija vairāk par normu.
Marts ar vidējo gaisa temperatūru kopumā Latvijā −0,2 °C bija 1,3 grādus siltāks par normu. Siltāks kā parasti 2009. gada pavasara pirmais mēnesis bija visā Latvijā. Vislielākās starpības ar normu mēneša vidējai gaisa temperatūrai bija Vidzemes rietumu daļā, bet vistuvāk normai tā bija Kurzemes augstienē. Marta mēneša nokrišņu daudzums kopumā Latvijā bija pusotru reizi lielāks par normu. Vairāk nekā parasti nokrišņu bija Latvijas lielākajā daļā, centrālajos rajonos un ap Rīgas jūras līci, vietām pārsniedzot normu 2—2,5 reizes. Mazāks par normu mēneša nokrišņu daudzums bija Vidzemes un Latgales dienvidaustrumu daļā.
Aprīlis ar vidējo gaisa temperatūru +6,9 °C (2,2 grādus virs normas) ir bijis pēdējos 86 gados 7. siltākais pavasara vidus mēnesis Latvijā. Siltāks kā parasti aprīlis bija visā Latvijā. Vislielākās starpības ar normu mēneša vidējai gaisa temperatūrai bija Kurzemes austrumu daļā un Zemgalē, bet vistuvāk normai tā bija Vidzemes jūras piekrastē. Mēneša nokrišņu daudzums Latvijā bija mazs — vidēji Latvijā tikai 7 mm (18% no normas), tādējādi kļūstot par otro sausāko aprīli Latvijā pēdējos 86 gados. Maz nokrišņu bija visā Latvija teritorijā. Daudzviet Latgalē mēneša nokrišņu daudzums bija tikai 1—5% no normas, kas ir vismazākais nokrišņu daudzums aprīlī šī rajona nokrišņu novērojumu vēsturē. Vislielākais nokrišņu daudzums 2009. gada aprīlī bija Kurzemes ziemeļu daļā.
2009. gada maijs ar vidējo gaisa temperatūru +11,4 °C bija 0,7 grādus siltāks par normu. Siltāks kā parasti maijs bija lielākajā Latvijas daļā. Vislielākās pozitīvās novirzes no normas bija Rīgas jūras līča rietumu piekrastes rajonos. Turpretī Latgalē vidējā gaisa temperatūra bija zemāka par normu. 2009. gada maijs bija desmitais sausākais pēdējos 86 gados — tā mēneša nokrišņu daudzums vidēji Latvijā bija 24 mm, kas ir tikai puse no normas. Nokrišņu daudzums zem normas bija visā Latvijā, svārstoties no tikai 13% no normas Rūjienā līdz vairāk kā 90% Rēzeknes apkārtnē. Vairākas intensīvākas lietusgāzes bija arī Baltijas jūras piekrastes teritorijā, tādējādi arī Pāvilostā mēneša nokrišņu daudzums bija ap 90% no normas.
Jūnijs ar vidējo gaisa temperatūru +14,0 °C bija 0,7 grādus aukstāks par normu. Vēsāks par normu 2009. gada jūnijs bija Latvijas lielākajā daļā, Alūksnes un Daugavpils apkārtnē noslīdot −1,2 līdz −1,4 grādus zem tās. Ap normu un virs tās mēneša vidējā gaisa temperatūra bija Kurzemes rietumu piekrastes daļā. Ar mēneša nokrišņu daudzumu vidēji Latvijā 105 mm (164% no normas) 2009. gada jūnijs bija sestais nokrišņiem bagātākais vasaras sākuma mēnesis pēdējos 86 gados. Nokrišņu daudzums bija teritoriāli kontrastains. Tā, piemēram, Kurzemes dienvidrietumu un centrālajā daļā mēneša nokrišņu daudzums bija 75—78% no normas, kas bija vismazākais nokrišņu daudzums Latvijā šajā mēnesī. Turpretī Kolkā reģistrētais kopējais nokrišņu daudzums bija tuvs trim mēneša nokrišņu normām un bija vislielākais jūnijā Kolkas novērojumu vēsturē.
Jūlijs ar vidējo gaisa temperatūru +17,4 °C bija 0,6 grādus siltāks par ilggadējo vidējo normu. Siltāks par normu 2009. gada jūlijs bija Latvijas lielākajā daļā. Vislielākās novirzes no normas tika reģistrētas Kurzemes centrālajos un dienvidu rajonos. Turpretī Ainažos mēneša vidējā gaisa temperatūra noslīdēja 0,1 grādu zem normas. Ar mēneša nokrišņu daudzumu vidēji Latvijā 79 mm (140% no ilggadējās normas) jūlijs bija trīspadsmitais nokrišņiem bagātākais vasaras vidus mēnesis pēdējos 86 gados. Kurzeme bija ne tikai siltākā, salīdzinot ar normu, Latvijas daļa, bet arī ar nokrišņiem visbagātākā. Kolka otro mēnesi pēc kārtas bija nokrišņu daudzuma Latvijā rekordiste. Tāpat kā jūnijā, arī jūlijā šeit reģistrētais kopējais nokrišņu daudzums bija tuvs trim mēneša nokrišņu normām (296%), un tas bija vislielākais nokrišņu daudzums jūlijā Kolkas novērojumu vēsturē. Zemāks par normu nokrišņu daudzums jūlijā bija vietām Austrumlatvijas zemienēs.
Augusta vidējā gaisa temperatūra bija +16 °C, kas atbilst ilggadējai vidējai normai. Siltāks laiks, salīdzinot ar normu, bija Kurzemē, Ventspilī novirze no normas sasniedza 1,3 grādus. Turpretī Austrumlatvijas centrālajā un dienvidu daļā mēneša vidējā gaisa temperatūra bija zemāka par normu, Daugavpilī noslīdot līdz pat 1 grādam zem tās. Augusta mēneša nokrišņu daudzums kopumā Latvijā bija 79% no ilggadējās normas. Mazāks par normu nokrišņu daudzums bija lielākajā Latvijas daļā. Vismazāk lija Centrālajos un Austrumlatvijas dienvidu daļā. Tā kā lietum mēneša laikā galvenokārt bija lietusgāžu raksturs, vietas ar lielāku kā parasti nokrišņu daudzumu bija dažādās Latvijas daļās, vislielākā novirze no mēneša normas (125%) tika reģistrēta Salacgrīvā.
2009. gada septembra vidējā gaisa temperatūra kopumā Latvijā bija +13,6 °C (2 grādus augstāka par normu). Tādējādi 2009. gada septembris bija 9. siltākais rudens pirmais mēnesis Latvijā pēdējos 86 gados. Siltāks kā parasti septembris bija visā Latvijā. Daudzviet Latvijā novirzes no normas bija +2 grādi un vairāk, Ventspilī, Dobelē un Skultē sasniedzot +2,6 grādus. Vistuvāk normai mēneša vidējā gaisa temperatūra bija Daugavpilī. Nokrišņu daudzums kopumā Latvijā bija visai tuvu normai — 90% no tās. Teritoriāli 2009. gada septembra nokrišņu daudzums svārstījās ap normu. Mazāk lija Latvijas centrālajā daļā, vairāk — austrumu rajonos. Krass izņēmums bija pats Latvijas dienvidaustrumu stūrītis — Piedruja. 16. septembra pēcpusdienā un naktī uz 17. septembri Latgali virzienā no dienvidrietumiem un ziemeļaustrumiem šķērsoja oklūzijas fronte. Tā rezultātā izveidojās intensīvi gubu—lietus mākoņi un 9 stundu laikā pār Piedrūju nolija 104,5 mm nokrišņu, kas ir vairāk nekā pusotra mēneša nokrišņu norma. Pateicoties šīm lietusgāzēm, mēneša nokrišņu daudzums šai vietā pārsniedza normu vairāk nekā 2,5 reizes (258%).
Oktobra vidējā gaisa temperatūra kopumā Latvijā bija +5,0 °C (1,7 grādus zemāka par normu). Tādējādi 2009. gada oktobris bija 12. vēsākais rudens vidus mēnesis Latvijā pēdējos 86 gados. Vēsāks kā parasti 2009. gada oktobris bija visā Latvijā. Vislielākās novirzes no normas bija Latvijas dienvidu pusē. Savukārt vēl siltās jūras ietekmē visaugstākā gan pēc absolūtās vērtības (mēneša vidējā gaisa temperatūra +7,2 °C), gan pēc tās tuvuma ilggadējai vidējai normai (1 grādu zem tās) bija temperatūra Baltijas jūras pašā piekrastē — Ventspilī. Ar mēneša nokrišņu daudzumu vidēji Latvijā 113 mm (173% no normas) 2009. gada oktobris bija septītais mitrākais Latvijā pēdējos 86 gados. Lielāks kā parasti nokrišņu daudzums bija visā Latvijā. Vislielākais mēneša nokrišņu daudzums pēc to mēneša summas bija Siguldā — 171 mm (215% no normas), bet vislielākā novirze no normas bija nokrišņu daudzumam Krāslavas novadā (230—235%). Vismazāk nokrišņu bija Rīgā un Kurzemes dienvidrietumos sastādot 80–100 mm (110—120% no normas).
Novembra vidējā gaisa temperatūra kopumā Latvijā bija +3,5 °C (2 grādus augstāka par normu). Siltāks kā parasti 2009. gada novembris bija visā Latvijā. Vislielākās novirzes no normas (līdz pat +2,7 grādiem virs tās) bija Latvijas dienvidaustrumu daļā. Savukārt vistuvāk normai (+1,2 līdz +1,4 °C virs tās) mēneša vidējā gaisa temperatūra bija Baltijas jūras piekrastē. Ar mēneša nokrišņu daudzumu vidēji Latvijā 63 mm (105% no normas) 2009. gada novembra nokrišņu daudzums bija tuvu normai. Vismazākais nokrišņu daudzums (tikai puse no mēneša normas) bija Rīgā un tās apkārtnē. Tuvāks normai, tomēr mazāks par to, nokrišņu daudzums bija Kurzemes un Vidzemes lielākajā daļā. Toties Latgalē bija ne tikai visaugstākās gaisa temperatūras, bet arī nokrišņu daudzuma novirzes no normas, Dagdā un Piedrujā tās sasniedza 150—160%.
2009. gada decembra vidējā gaisa temperatūra kopumā Latvijā bija −3,0 °C (0,6 grādus zemāka par normu). Vēsāks kā parasti laiks bija visā Latvijā. Vislielākās novirzes no normas (līdz pat 1,1—1,4 grādiem zem tās) bija Baltijas jūras piekrastē un Rīgas jūras līča austrumu daļā. Savukārt vistuvāk normai mēneša vidējā gaisa temperatūra bija Latvijas vidienē. Ar mēneša nokrišņu daudzumu vidēji Latvijā 72 mm (ap 140% no normas) 2009. gada decembris bija viens no nokrišņiem bagātākajiem gada pēdējiem mēnešiem un ierindojās pēdējos 86 gados mitrāko decembru devītajā vietā. Nedaudz mazāks par normu vai tuvs tai bija nokrišņu daudzums Kurzemes dienvidrietumu daļā. Turpat Kurzemē bija arī mēneša vislielākais nokrišņu daudzums: 16.—17. decembrī Latviju šķērsoja nokrišņu zona, visintensīvākos nokrišņus izraisot pašos Kurzemes ziemeļos. Kolkas novērojumu stacijā precīzs lielo nokrišņu daudzums diemžēl netika izmērīts, bet pēc aptuveniem aprēķiniem tas varēja būt tuvs divu decembra mēnešu nokrišņu normai, tādējādi visa mēneša nokrišņu daudzums Kolkasragā varēja būt ap trijām mēneša nokrišņu normām.
Augsta spiediena apgabala virs Skandināvijas ietekmē 2009. gads sākās ar aukstuma periodu, kas maksimumu sasniedza janvāra pirmās dekādes vidū. 4. un 5. janvārī, kas bija arī visa mēneša aukstākās dienas, diennakts vidējā gaisa temperatūra bija 8 līdz 9 grādus zem normas, naktī temperatūra visā Latvijā noslīdēja zem −10, bet Rucavā, Saldū, Stendē, Jelgavā, Skrīveros, Madonā, Zosēnos un Rēzeknē — zem −20 grādiem. Šai aukstuma periodā viszemākā gaisa temperatūra (−22,7 grādi) tika reģistrēta 4. janvārī Rucavā. Arī dienas laikā 4. un 5. janvārī sals valdīja visā Latvijā un temperatūra virs −10 grādiem vietām tā arī nepacēlās.
Turpmāk — no 9. līdz 30. janvārim — laiks bija siltāks kā parasti, 17 dienās no 22 diennakts vidējā gaisa temperatūra pārsniedza normu par 4—8 grādiem. Mēneša vissiltākā diennakts bija 12. janvāris. Maksimālā gaisa temperatūra šai dienā Latvijā bija +4 līdz +8 grādu robežās, kas ir tuvu ilggadēji novērotajām visaugstākajām gaisa temperatūrām šajā datumā.
Mēneša beigās atkal pieauga augsta spiediena apgabala ietekme. Sākot ar 30. janvāra nakti, debesīm skaidrojoties, gaisa temperatūra sāka strauji pazemināties. 31. janvāris jau bija 4 grādus aukstāks par normu, bet mēneša beigu daļas viszemākās temperatūras, kas Daugavpilī bija −20,8 un Zosēnos −20,3 grādi, tika reģistrētas mēneša pēdējās stundās.
Mēneša gaitā nokrišņi Latvijā netika novēroti tikai 12. janvārī. No pārējām mēneša dienām vislielākais nokrišņu daudzums kopumā diennaktī bija 7. janvārī, kad virs Latvijas izveidojās neliels ciklons, visā teritorijā atnesot nokrišņus, kas vietām bija arī stipri, tādējādi diennakts laikā vietām palielinot sniega segas biezumu par 7—9 centimetriem. Vislielākais janvārī diennakts nokrišņu daudzums — 16,9 mm, kas ir gandrīz 80% no visas dekādes nokrišņu normas, bija 7. janvārī Pāvilostā.
Mēneša pirmo dekādi sniega sega sedza visu Latviju. Turpmāk, temperatūrai paaugstinoties un nokrišņiem izkrītot arī lietus un slapja sniega veidā, sniega sega daudzviet piekrastes rajonos un arī Latvijas vidienē kļuva epizodiska. Stabili līdz mēneša beigām tā saglabājās Austrumlatvijas lielākajā daļā un arī Kurzemes augstākajās vietās.
Mēneša gaitā dominēja dienvidu kvadranta vēji. No tiem biežāk kā parasti vējš pūta no dienvidrietumiem, bet retāki bija dienvidu puses vēji. Mēneša vidējais vēja ātrums visos Latvijas reģionos bija ap 1 m/s mazāks par ilggadējo. Stiprākie vēji bija mēneša pirmajā pusē. Laikā no 1. līdz 15. janvārim Baltijas jūras piekrastē vēja brāzmas 15 m/s un vairāk bija 14 dienas, 6 dienās no tām brāzmas pārsniedza 20 m/s, vislielāko ātrumu sasniedzot 8. janvārī Kolkā — 27 m/s. 6. līdz 7. un 12. janvārī 15–18 m/s stipras vēja brāzmas bija arī pārējā Valsts teritorijā.
Siltā laika periodā, siltajam un mitrajam gaisam atdziestot virs aukstākās zemes, bieži veidojās migla. Mēneša trešajā dekādē tā bija 10 dienās no 11, vietām samazinot redzamību līdz pat 200—500 metriem. Savukārt mēneša pirmajā dekādē varējām vērot ziemai tipiskas laika parādības — 8 dienās no 10 priekšmetus un koku zarus klāja sarma, bet 6.—8. janvārī daudzviet puteņoja.
2. janvāris — Rīgas apkārtnē dienas beigās tika novērots ziemas pērkons, pirmo reizi ap plkst. 17:00, otrreiz ap plkst. 19:00.
4. janvāris — otra aukstākā 2009. gada janvāra nakts Rīgā: −19,8 °C, bet Rucavā tika sasniegts 2009. gada janvāra mēneša minimums: −22,7 °C.
5. janvāris — Rīgā temperatūra sasniedza 2009. gada janvāra minimumu: −21,0 °C.
7. janvāris — no rīta Latvijas centrālajos rajonos un Kurzemē tika novērota stipra snigšana. Visbiezākā sniega sega izveidojās Rīgas rajona Skultē, kur zemi klāja 28 cm bieza sniega kārta. Alūksnē sniega sega bija 17 cm bieza, Saldū — 16 cm, Cēsu rajona Zosēnos — 12 cm, Rūjienā — 11 cm savukārt Rīgā — 9 cm bieza. Tomēr neoficiāli, bet neatkarīgi novērojumi liecināja, ka Rīgā daudzviet sniega sega krietni pārsniedza 20 cm. Tajā pašā dienā Rīgas meteostacijās atkal tika fiksēts ziemas pērkons.
12. janvāris — mēneša vissiltākā diennakts. Maksimālā gaisa temperatūra šai dienā Latvijā bija +4 līdz +8 grādu robežās.
Augsta spiediena apgabala ietekmē janvāra beigās sākušais aukstums turpinājās arī februāra pirmajās dienās. Februāra, kā arī visas 2008.—2009. gada kalendārās ziemas visaukstākā diennakts bija 1. februāris — tā vidējā gaisa temperatūra kopumā Latvijā bija −13,6 °C (8 grādi zem normas). Arī 1. februāra diennakts minimālā gaisa temperatūra (−23,0 °C Zosēnos) bija 2008.—2009. gada ziemā viszemākā.
Aukstums ilgi nebija noturīgs, temperatūra pakāpeniski paaugstinājās, un no 6. februāra jau bija virs normas. Visa februāra mēneša vissiltākā diennakts bija 8. februāris. Tā vidējā temperatūra bija 8 grādus augstāka par normu, dienā gaiss sasila līdz +2, +5, bet naktī minimālā gaisa temperatūra bija tikai 0, +2 grādi. Turpmāk temperatūras svārstības bija mazākas, silts laiks ar diennakts vidējo gaisa temperatūru 2 līdz 5 grādus virs normas mijās ar vēsākām dienām, bet tajās diennakts vidējā gaisa temperatūra lielākoties bija ap normu, 2 grādus zem tās noslīdot tikai 21. un 22. februārī.
19. februāris — novērota krasa temperatūras maiņa. Rīgā plkst. 14:00 bija −0,5 °C, bet, tā kā debesis bija skaidras, norietot Saulei, temperatūra sāka strauji pazemināties un plkst. 21:00 sasniedza −9,9 °C (Rīgas lidostā −11,7 °C). Debesis sāka apmākties, sāka snigt sniegs un temperatūra atkal kāpa. 20. februāra rītā plkst. 3:00 tā bija jau atkal tikai −3,6 °C.
28. februāris — Latvijas lielākajā daļā bija vērojama vēja pastiprināšanās. Baltijas jūras piekrastē vēja brāzmas sasniedza 19 m/s, Kurzemē, Rīgas līča piekrastē un Latvijas vidienē 15–17 m/s.
1. marts — pēc ilgstošas snigšanas sniega segas biezums Alūksnē sasniedza 36 cm.
9. marts — Latvija nonāca neliela un mazkustīga ciklona centrā, kas atnesa ilgstošu snigšanu un bezvēju, kas turpinājās arī 10. marta naktī un dienas pirmajā pusē. Rīgā snigšana turpinājās vairāk nekā diennakti bez pārtraukuma un nokrišņu daudzums, ko atnesa ciklons 10. marta dienā, kopumā sasniedza 21 milimetru. Vidēji martā Latvijā nokrišņu daudzums ir no 26 līdz 47 milimetriem, bet Rīgā nokrišņu norma ir 28 milimetri. Pēc pamatīgas snigšanas Latvijas Centrālajā un Dienvidu reģionos tika radīti elektroapgādes traucējumi un bez elektroenerģijas bija palikuši aptuveni 8000 klientu. Smagais sniegs bija noliecis un nolauzis kokus un to zarus, kas savukārt iekrituši vai iekārušies elektrolīnijās, tādējādi izraisot bojājumus.
22. marts — laika posmā no 6:00 līdz 6:40 no Rīgas jūras līča DDA virzienā Rīgai pāri gāja lokāli bet spēcīgi līča efekta nokrišņi (sniegs un sniega graudi).
25. marts — dienas otrajā pusē pārsvarā Kurzemē novēroti izteikti līča efekta nokrišņi, kas izpaudās kā sniega īslaicīgi nokrišņi. Sniega sega atkal pieauga par pāris centimetri.
29. marts — virzoties pāri ciklonam, daudzviet Latvijā novēroti ievērojami sniega un lietus nokrišņi. Snigšana novērota galvenokārt Latvijas rietumos, lietus — valsts centrālajos un austrumu novados. Dienas pirmajā pusē nokrišņu daudzums daudzviet sasniedza 12—15 milimetrus.
2009. gada aprīlis Rīgā bija 3. sausākais aprīlis un 15. sausākais mēnesis 85 gadu laikā ar 6,8 mm nokrišņu, kas ir tikai 18% no mēneša nokrišņu normas.
1. aprīlis — pirmo reizi 2009. gadā Latvijā dienas gaisa temperatūras maksimums pārsniedza +10 grādus (Jelgava un Dobele).
3. aprīlis — pirmo reizi 2009. gadā Rīgā dienas gaisa temperatūras maksimums pārsniedza +10 grādus un bija +13,7 grādi.
5. aprīlis — Latvijā tika novērota interesanta situācija. Kamēr Zemgalē, valsts centrālajos rajonos un daļā Kurzemes gaisa temperatūra pēcpusdienā sasniedza pat +18 līdz +20 grādus (Jelgavā +20,1 °C, Rīgā +18,8 °C), tikmēr Vidzemes augstieni un Latvijas ZA rajonus klāja bieza sniega sega (Alūksnē 16 cm).
7. aprīlis — vakarā Ludzas rajona Malnavas pagastā tika novērots pirmais pavasara negaiss. Pērkona negaiss esot bijis spēcīgs, un vairākiem pagasta iedzīvotājiem zibens spēriena dēļ bija radušās problēmas datoru darbībā.
11. aprīlis — Latvijā sākās sausuma periods, kas ilga 25 dienas (līdz 5. maijam).
18. aprīlis — neskatoties uz sauso laiku, Latvijas austrumu daļā bija novērojamas nelielas sniega brāzmas.
21. aprīlis — Aizkraukles rajona Staburaga pagastā neilgu laiku ap plkst. 15:00 tika novērots virpuļviesulis, kura diametrs pie pamatnes bija aptuveni 3—4 metri.
26. aprīlis — dienas gaisa temperatūras maksimums pirmo reizi 2009. gadā Rīgā pārsniedza +20 grādus un bija +20,7 °C.
28. aprīlis — Mērsragā tika sasniegts jauns dienas absolūtais gaisa temperatūras maksimums, kas bija +24,9 °C. Rīgā gaisa temperatūra sasniedza +24,0 grādus, kas tomēr par 2,5 grādiem atpalika no 28. aprīļa gaisa temperatūras absolūtā maksimuma, kas tika uzstādīts 1986. gadā.
29. aprīlis — plkst. 15:00 Alūksnes, Gulbenes un Jelgavas novērojumu stacijās par 0,2 līdz 0,4 grādiem pārsniegti šīs dienas gaisa temperatūras rekordi. Visvairāk, līdz +26,1 grādam, gaiss iesila Jelgavā, un līdz ar to tika pārspēts 2000. gada 29. aprīļa rekords +25,8 grādi. Arī Rīgā tika sasniegts jauns dienas gaisa temperatūras rekords: +25,9 grādi, tādējādi tika pārsniegts 2000. gada 29. aprīļa rekords, kas bija +25,6 grādi. Šajā dienā arī pirmo reizi 2009. gadā gaisa temperatūra Latvijā pārsniedza +25 grādus.
2009. gada maijs ar 9,4 mm nokrišņu Rīgā bija 4. sausākais maijs un 33. sausākais mēnesis kopš meteoroloģisko novērojumu sākuma 1924. gadā. Tas ir tikai 21% no mēneša nokrišņu normas.
5. maijs — pēc 25 dienu pārtraukuma Latvijā tika novēroti nokrišņi. Naktī uz 5. maiju neliels lietus bija novērojams Ziemeļkurzemes piekrastē, kā arī atsevišķās vietās Latgalē, bet dienas laikā vietām Kurzemē, Vidzemē un Latgalē. Vakarā lietus bija arī Rīgas apkārtnē, tomēr lietus bija īslaicīgs un vājš.
12. maijs — daudzviet Vidzemē un Latgalē tika novēroti lokāli, bet ļoti stipri nokrišņi, kuru intensitāte pat pārsniedza 30 mm stundā, dažviet krusa un netālu no Cēsīm pat pērkona negaiss. Turklāt visas dienas garumā Latvijā valdīja dzestrs laiks ar stipru ziemeļu vēju, kura ātrums dažviet sasniedza 18 metrus sekundē.
14. maijs — dienas otrajā pusē Rīgā nokrišņu summa sasniedza 1 mm, uz DA no Rīgas nokrišņi bija spēcīgāki. Maksimālās vēja brāzmas arī šajā dienā Rīgā sasniedza 18 metrus sekundē.
22. maijs — ap pulksten 15:05 netālu no Ikšķiles, blakus Ikšķiles katoļu baznīcas drupām, virs Daugavas tika novērots virpuļviesulis. Stabs nolaidās līdz ūdens virsmai. Parādība ilga aptuveni 3—4 minūtes. Pēc radara datiem, šis intensīvais lietus mākonis izveidojās ap plkst. 14:40 netālu no Baldones, pieņemoties spēkā, virzījās ZAA virzienā un izzuda ap 18:00 netālu no Cesvaines. Izveidojās arī vairākas citas spēcīgu nokrišņu zonas (trīs Latgalē un viena Vidzemē), kurās tika novēroti arī pērkona negaisi.
23. maijs — Ziemeļkurzeme un Ziemeļvidzeme kļuva par vēsāko reģionu visā Eiropā. Plkst. 15:00 Ainažos reģistrētā gaisa temperatūra bija tikai +8,7 grādi. Pat aiz Ziemeļu polārā loka reģistrēta augstāka gaisa temperatūra: Murmanskā +16 grādi. Arī Krievijas ziemeļu pilsētā Arhangeļskā bijusi krietni siltāka nekā Latvijā: tur tika fiksēts +21 grāds. Savukārt viskarstākā vieta Eiropā līdz dienas vidum bija Sardīnijas sala Vidusjūrā: salas rietumu piekrastē gaisa temperatūra sasniedza +36 grādiem.
24. maijs — Latvijas austrumu daļā plosījās vairāki spēcīgi negaisi, kuri gar Latvijas — Krievijas pierobežu virzījās DA virzienā. Tika novērota liela krusa, spēcīgas lietusgāzes un spēcīgas vēja brāzmas. Negaisi skāra Alūksnes, Gulbenes, Balvu un Ludzas rajonu. Krusas graudi zemi Balvos pārklāja pirms plkst. 14:00 Krusa bija tiks stipra, ka vietām zemi klāja ledus garoza.
27. maijs — līdz pusdienlaikam gaiss daudzviet Latvijā iesila līdz +25, +26 °C, bet dienas laikā, atmosfēras frontei virzoties uz austrumu rajoniem, gaisa temperatūra krasi pazeminājās, dažviet stundas laikā pat par 6—8 °C. Debesis pakāpeniski apmācās, teritorijas lielākajā daļā īslaicīgi lija, un Kurzemē ducināja arī pērkons. Daudzviet negaisa mākoņus pavadīja arī vēja brāzmas līdz 15–16 m/s.
2. jūnijs — daudzviet Latvijā (galvenokārt Vidzemē, bet vēlāk arī Zemgalē un Kurzemē) tika novērots ilgstošs, ļoti spēcīgs lietus un pērkona negaiss. Šāda situācija izveidojās tādēļ, ka konvekcijas mākoņu zona, kas nesa nokrišņus, praktiski stāvēja uz vietas, jo to bremzēja ciklons, kas atradās uz ZR no Latvijas. Vakara pusē spēcīgākie nokrišņi bija Latgalē. Nokrišņi netika novēroti Rīgas jūras līca piekrastē, arī Rīgā, kā arī Ziemeļkurzemē.
3. jūnijs — ciklons, kas pastiprinoties nonāca virs Latvijas teritorijas, daudzviet atnesa ilgstošu, stipru lietu un spēcīgu vēju, kura ātrums Ventspilī brāzmās sasniedza 21 m/s, bet Rīgā 20 m/s.
4. jūnijs — ciklons Īzaks turpināja virzību uz ziemeļiem, tādēļ piekrastes rajonos, arī Rīgā, ZR, R vējš brāzmās pastiprinājās līdz 20–22 m/s. Energoapgāde tika traucēta aptuveni 3500 uzņēmuma "Latvenergo" klientiem. Izteiktāki traucējumi tika novēroti Daugavpils, Jēkabpils, Alūksnes rajonā un Smiltenes apkārtnē. Lija gandrīz visā valsts teritorijā. Visspēcīgākie nokrišņi tika novēroti Latvijas centrālajos rajonos, daudzviet Vidzemē nolija gandrīz mēneša nokrišņu norma. Ciklons Īzaks visvairāk lietu nesa Cēsu apkārtnē, kur dažās dienās nolija 66 mm lietus, un tas tikai par dažiem procentiem atpalika no visa mēneša normas. Savukārt mazāk lija valsts dienvidos. Dati no Latvijas novērojumu stacijām liecināja, ka jūnija pirmajās četrās dienās nokrišņu summa bija sekojoša: Cēsis 67 mm, Jēkabpils 51 mm, Ainaži 54 mm, Alūksne 47 mm, Saulkrasti 47 mm, Rūjiena 45 mm, Mērsrags 36 mm, Zosēni 36 mm, Kolka 34 mm, Rīga 33 mm, Gulbene 33 mm, Valka 33 mm, Skrīveri 32 mm, Talsi 32 mm, Daugavpils 16 mm, Ventspils 15 mm, Liepāja 7 mm.
4. jūnijs — diennakts nokrišņu maksimums tika novērots Siguldā, kur nolija 40,7 mm.
5. jūnijs — neilgi pirms plkst. 13:00 Murjāņos vairākas minūtes bija stipra krusa ar graudiem gandrīz zirņa lielumā. Ap plkst. 10:30 krusa novērota arī Skrīveros.
8. jūnijs — vakarā un naktī uz 9. jūniju Latvijai pāri virzījās atmosfēras fronte, nesot lietu, dažviet stipru, un Kurzemē arī pērkona negaisu.
14. jūnijs — ciklona "Martin" ietekmē Latvijā bija ilgstošs lietus, kas turpinājās gandrīz diennakti. Stiprākie nokrišņi tika novēroti Latvijas centrālajos rajonos — Rīgā diennakts laikā nolija 34 mm nokrišņu.
18. jūnijs — minimālā gaisa temperatūra naktī Rīgā noslīdēja līdz +2,4 grādiem, tādējādi uzstādot jaunu 18. jūnija gaisa temperatūras minimumu. Iepriekš šī temperatūra bija +3,0 grādi un tika uzstādīta 1944. gadā.
27. jūnijs — dienā Vidzemes un Alūksnes augstienē tika novēroti ilgstoši un spēcīgi nokrišņi ar negaisiem. Alūksnē nolija 57 mm nokrišņu, bet daudzviet Vidzemes augstienē nokrišņu daudzums varēja būt arī daudz lielāks. Rīgā, Kurzemē un daļā Zemgales nokrišņi netika novēroti.
2. jūlijs — naktī pāri Latvijas centrālajiem rajoniem lēni virzījās negaiss spēcīgu lietusgāžu pavadībā. Lai gan pats negaiss bija lēns un zibeņošana nebija bieža, tomēr Rīgai tas neilgi pēc 4 no rīta atnesa 15 minūšu garu un spēcīgu lietusgāzi, bet ap 7 no rīta spēcīga lietusgāze ilga aptuveni 40 minūtes un daudzviet Rīgā applūda ielas, radot satiksmes problēmas. Rīgas centrā nolija 46 mm, bet Rīgas lidostā 25 mm nokrišņu, savukārt Zosēnos nolijuši 16 mm, bet Mērsragā — 26 mm. Šis bija pirmais 2009. gada siltās sezonas negaiss, kas bija novērojams arī Rīgā — pārsvarā uz DA no tās.
6. jūlijs — naktī daudzviet Latvijā uz augsnes (2–5 cm virs zemes) reģistrētas salnas. Vislielākā salna bijusi Skrīveros, kur uz augsnes virskārtas temperatūra noslīdējusi līdz −4 °C, Zosēnos un Zīlānos uz augsnes bija −2 °C, bet Liepājā un Stendē −1 °C. Zemākā gaisa temperatūra naktī bija Zosēnos, Rēzeknē un Ainažos, kur bija tikai +2 °C, Liepājā +5,3 °C. Rīgā gaisa temperatūra naktī noslīdēja līdz +5,6 °C, kas tikai par 0,1 grādu atpalika no šīs dienas absolūtā minimuma, kas tika uzstādīts 1951. gadā. Rīgas centrā temperatūra bija ap +10 °C. LVĢMA ilggadējo klimatisko datubāzes informācija liecina, ka 6. jūlija naktī uz augsnes salnas bijušas 1975. gadā, kad Ventspilī uz augsnes tika reģistrēta 0 °C temperatūra. Savukārt 1992. gadā Ziemeļvidzemē un Latgalē uz augsnes bija reģistrēti −2 °C.
7. jūlijs — plkst. 19:55 Zaļkalnā, kilometru uz DA no Taurenes, Vecpiebalgas novadā tika novērots virpuļviesulis. Aculiecinieks ziņoja, ka stabu īsti redzēt nevarēja, bet mākoņi bija ļoti zemu, gaisam griežoties un no zemes paceļoties miglai līdzīgai dūmakai, gāzās koki un viss brakšķēja. Negaisa mākonis, kas izraisīja šo parādību, izveidojās aptuveni 17:00 virs Salaspils un, strauji pieņemoties spēkā, virzījās ZA virzienā. Ap 20:00 bija izveidojušās trīs atsevišķas, lokālas, bet spēcīgas negaisa zonas, kas turpināja virzību ZA virzienā stipra negaisa un lietusgāžu pavadībā.
8—9. jūlijs — virs Polijas izveidojās aktīvs ciklons, kas, virzoties gar Latvijas Kurzemes piekrastes ZZR, pastiprinājās. Lielākajā daļā Latvijas teritorijas, izņemot Latgali, tas atnesa brāzmainu vēju, lietusgāzes un dažviet arī negaisus. Lai gan sākotnēji tika prognozēts, ka ciklons būs spēcīgāks un Latvijas rietumu kā arī Rīgas jūras līča piekrastē varētu plosīties pat stipra vētra, tomēr ciklons aktivizējās lēnāk nekā prognozēts. Stiprākie nokrišņi tika novēroti Kurzemē, kā arī daļā Vidzemes un centrālajos rajonos. 8. jūlijā dienas laikā stiprākie nokrišņi tika reģistrēti Kolkā — 35 mm, Mērsragā — 28 mm, savukārt nakts laikā lielākās lietavas bijušas Rucavā — 26 mm, Liepājā — 21 mm, bet Mērsragā 15 mm. Kopumā visvairāk nokrišņu bija Kolkā — 49,5 mm, Rīgā nokrišņu summa sasniedza 20 mm. Stiprākās vēja brāzmas tradicionāli bija Ventspilī 24 m/s, Liepājā 21 m/s un Kolkā 17 m/s. Rīgā vēja brāzmas sasniedza 18 m/s. Stiprā vēja dēļ 9. jūlijā bez elektrības bija atstāti aptuveni 1500 AS "Latvenergo" klientu un kopā bez sprieguma bija palikušas 123 transformatoru apakšstacijas.
11. jūlijs — daudzviet Kurzemē, Vidzemē, kā arī Latvijas centrālajos rajonos tika novērots stiprs lietus un pērkona negaiss.
15.—16. jūlijs — pēc karstas 15. jūlija dienas, kad Rīgā gaisa temperatūra tikai par 0,1 grādu bija zemāka nekā 1. jūlijā, sasniedzot +27,7 °C, un ļoti siltas nakts, kad gaisa temperatūra nenoslīdēja zem +20 grādiem, pēc plkst. 4:00 no rīta Rīgas pievārtē tika novērots intensīvs negaiss, kura epicentrs virzījās ZA virzienā gar pilsētas Z robežu, tomēr arī Rīgas teritorijā bija brāzmains vējš un mērens lietus (3,0 mm).
16. jūlijs — Latvijā plosījās spēcīgs negaiss. Latviju šķērsoja aukstā atmosfēras fronte, izraisot intensīvu lietu, vietām stipru pērkona negaisu, kā arī krusu. Vietām tika novērotas arī spēcīgas vēja brāzmas. Pēcpusdienā, pēc plkst. 15:00, Rīgu pārsteidza spēcīgs negaiss ar brāzmainu vēju, kas brāzmās sasniedza 22 m/s, ļoti spēcīgu un intensīvu lietusgāzi un zibeņošanu. Rīgas centrā stundas laikā nolija 33 mm nokrišņu, bet Rīgas lidostā tikai 13 mm. Rīgā applūda ne tikai zemākās ielas, kur parasti pēc stipra lietus veidojas peļķes, bet arī liela daļa centra ielas. Dažviet ūdens līmenis sasniedza pat pusmetra dziļumu. Tika ziņots par nolauztiem kokiem un citiem bojājumiem, kā arī tika konstatēti īslaicīgi luksoforu darbības traucējumi. Vājāks negaiss ar nelielu lietu Rīgā tika novērots arī neilgi pēc plkst. 19:00. Ļoti spēcīgs negaiss plosījās arī Zemgales D daļā, Bauskas un Skaistkalnes apkārtnē. Bauskā tika lauzti koki un daudzas pilsētas ielas, māju pagalmi un pagrabi applūda. Vēlāk vakarā negaisi tika novēroti arī daļā Vidzemes un Latgalē.
19. jūlijs — Latvijas teritorijai pāri virzījās ļoti spēcīga negaisa fronte, kuru pavadīja stipras lietusgāzes un vētras spēka vēja brāzmas, kas lauza kokus un atsevišķus koku zarus, kā arī izraisīja traucējumus elektrotīklos. Kolkā nolija 70 mm, bet Liepājā 65 mm nokrišņu. Visaugstākā gaisa temperatūra starp meteostacijām tika fiksēta Jelgavā +30,7 °C, Rīgā +30,4 °C. Stiprākās vēja brāzmas: Rucavā 26 m/s, Saldū 23 m/s, Rīgas centrā 22 m/s, bet Rīgas lidostā 16 m/s.
9. augusts — naktī Latvijā tika reģistrēta zemākā gaisa temperatūra kopš 6. jūlija: Jelgavā gaiss atdzisa līdz +6 grādiem. Daudzviet citur bija +7, +8 grādi.
15. augusts — netālu no Liepājas, Nīcas novada Bernātos ap plkst. 14:00 jūrā tika novērots virpuļviesulis. Aculiecinieki ziņoja par kopumā vismaz 5 virpuļviesuļiem jeb ūdensstabiem Dienvidkurzemes piekrastē.
16. augusts — ziņu aģentūra BNS ziņoja, ka Alūksnē spēcīga negaisa laikā meteostacijā novērota krusa ar līdz 4 centimetru diametra graudiem, bet nedaudz tālāk esot bijusi pat vēl lielāka krusa. Krusa un ļoti intensīvas lietusgāzes bijušas arī atsevišķās vietās citviet Vidzemē un vēlāk vakarā arī Latgalē.
16. augusts — Bauskā tika reģistrēta mēneša augstākā gaisa temperatūra +26,8 °C.
3.—6. septembris — trīs dienu laikā Latgalē un Kurzemē tika novēroti vietām stipri un ilgstoši nokrišņi. Gulbenes un Ventspils pusē nolijuši 40 mm, Alūksnē 35 mm, Pāvilostā 33 mm, Daugavpilī 31 mm, Zosēnos 24 mm, citviet mazāk. Rīgas lidostā tikai 4 mm.
4. septembris — Liepājā, Ezerkrastā ap plkst. 20:30 tika novērots un nofotografēts neliels virpuļviesulis.
18. septembris — 6:00 no rīta Latvijā tika novērots liels gaisa temperatūras kontrasts. Kamēr Ventspilī bija +14,7 °C, tikmēr Jelgavā tikai +0,9 °C. Liepājā piekrastē temperatūra bija +12 °C, bet Liepājas lidostā, kas atrodas tālāk no Baltijas jūras, tikai +2 °C.
29. septembris — visas dienas garumā brāzmaina vēja pavadībā daļai Latvijas pāri virzījās lokāli un intensīvi jūras efekta nokrišņi lietus un krusas veidā, kā arī atsevišķi lokāli negaisi. Priekuļos diennakts nokrišņu summa sasniedza 28 mm, bet Rīgā — 7 mm. No rīta vēja brāzmas Ventspilī sasniedza 25 m/s. Gaisa temperatūra svārstījās +8 līdz +12 grādu robežās.
30. septembris — no rīta Vangažu apkārtnē tika novēroti sniega graudi, kas zemi klāja aptuveni stundu, kā arī spēcīga krusa. LVĢMC ziņoja, ka krusa līdz plkst. 9:00 no rīta tika reģistrēta arī Pāvilostas, Ainažu, Priekuļu un Zīlānu meteoroloģisko novērojumu stacijās.
12. oktobris — daudzviet Vidzemē tika novērots pirmais sniegs. Zosēnos sniega segas biezums sasniedza 11 cm, savukārt Rīgā un Kurzemē sniegs netika novērots. Vidzemē tas radījis elektroenerģijas pārtraukumus vairāk nekā desmit tūkstošiem AS "Latvenergo" klientu. Bojājumi tika konstatēti visos Vidzemes rajonos. Rīta pusē visvairāk bija cietuši elektrotīkli Madonas pusē (4687 klienti bez elektroenerģijas). Daudz bojājumu pieteikti arī Valmieras (1926), Cēsu (1276), Gulbenes (1812) un Limbažu apkārtnē (1445). Mazāk bojājumi bija Alūksnē (255) un Valkas pusē (403).
14. oktobris — Aktīvā dienvidu ciklona ietekmē Latvijas lielākajā daļā ievērojami pastiprinājās vējš. Lai gan ar vislielāko — brāzmās vētras un stipras vētras spēku (21–27 m/s) — tas pūta jūras piekrastes rajonos, arī iekšzemē šai dienā laiks lielākoties bija vētrains — vēja brāzmas sasniedza 17–21 m/s. Vējš pakāpeniski pierima 15. oktobrī, naktī piekrastes rajonos brāzmās vēl saglabājot vētraina vēja spēku.
16. oktobris — pievakarē Rīgā sāka snigt pirmais slapjais sniegs, bet nākamajā rītā, 17. oktobrī, uz vēl zaļajām un dzeltenajām koku lapām bija izveidojusies pirmā slapjā sniega kārta.
Ar vidējo gaisa temperatūru kopumā Latvijā +6,2 °C (6,3 grādi virs normas) 2009. gada trešā dekāde bija otrā vissiltākā novembra trešā dekāde Latvijas meteoroloģisko novērojumu vēsturē. Vēl gandrīz pusgrādu siltāks laiks ir bijis analoģiskā 2006. gada periodā. Silts laiks valdīja visu dekādi. Diennakts vidējā gaisa temperatūra svārstījās no +8 grādiem virs normas 26. novembrī līdz +5 grādiem virs normas 29. un 30. novembrī. Visas dekādes dienas bija desmit vissiltāko atbilstošo datumu skaitā. 21. novembris kopā ar vienlīdz silto 1996. gada 21. novembri kļuva par vissiltākajiem 21. novembriem Latvijā pēdējos vairāk kā 90 gados. 23. 25. un 26. novembris bija otrie vissiltākie atbilstošie datumi.
12. un 13. novembris — daudzviet austrumu un centrālajos rajonos zemi klāja sniegs, vislielāko biezumu (9–10 cm) sasniedzot Alūksnē. Turpmāk, temperatūrai paaugstinoties, sniega sega strauji kusa un 16. novembrī izzuda pavisam.
21. novembris — Rīgā tika uzstādīts jauns dienas absolūtais temperatūras maksimums, +11,1 °C. Iepriekšējais rekords, kas tika sasniegts 1926. gadā, kad gaisa temperatūra bija sasniegusi +10,5 °C tika pārsniegta par vairāk kā pusgrādu.
2. decembris — laika apstākļus Latvijas teritorijā noteica neliels ciklons, kas no Polijas lēni virzījās uz ziemeļiem. Ciklons no dienvidiem līdzi nesa siltāku gaisu, tādēļ tā siltajā sektorā, kas dienas laikā atradās virs Latgales, gaisa temperatūras vērtības pārsniegušas 2008. gada rekordus. Zīlānos gaiss iesila līdz +7,6 °C, Rēzeknē līdz +8,2 °C, bet Daugavpilī līdz pat +8,7 °C, savukārt pārējā teritorijas daļā gaisa temperatūra nepārsniedza +4 līdz +7 °C.
13. decembris — naktī galvenokārt Kurzemes A daļā un Latvijas centrālajos rajonos, bet vēlāk arī pārējā Latvijas teritorijā sāka veidoties pastāvīga sniega sega, kuras maksimālais biezums 14. decembrī Alūksnē sasniedza 5 cm.
14. decembris — plkst. 17:00 tika novērots liels temperatūras kontrasts. Kamēr Pāvilostā gaisa temperatūra bija −1,5 °C, tikmēr Rēzeknē tā bija −16,6 °C.
15. decembris — no rīta gaisa temperatūra Rīgā pazeminājās līdz −17,2 °C, tikai par 0,6 grādiem atpalika no 15. decembra absolūtā minimuma, kas tika sasniegts 1997. gadā. Latgalē un daļā Vidzemes gaisa temperatūra atdzisa zem −20 grādiem. Visaukstākais bija Daugavpilī −21,5 °C.
16. decembrī un naktī uz 17. decembri virs Baltijas jūras atradās neliels un mazkustīgs ciklons, kas atnesa sniegu un puteni. Visintensīvāk šis process norisinājās Kurzemē, it sevišķi Kurzemes ziemeļu rajonos un Rīgas līča piekrastē, jo pūta dienvidaustrumu vējš, kas no līča nesa siltu un mitru gaisu. Tas veicināja snigšanu un putināšanu vairāk nekā 24 stundu garumā. 17. decembrī no rīta Mērsragā sniega sega sasniedza 31 cm, bet Kolkā, pēc provizoriskiem Kolkas novērojumu stacijas datiem, sniega sega pārsniedza pat 1 metru. Pēc precīzu mērījumu iegūšanas tika noskaidrots, ka vidējais sniega segas biezums Kolkā 18. decembra rītā bija 71 cm. Decembrī vēl nekad Latvijā sniega sega nav sasniegusi 75 cm, kā tas notika Kolkā 17. decembrī.
18. decembris — no rīta viszemākā gaisa temperatūra tika fiksēta Ziemeļvidzemē, Valkā −24,4 °C.
22. decembris — vakarā Latviju sasniedza atmosfēras fronte, atnesot mērenu sniegputeni. 23. decembrī, ņemot vērā pēkšņo un spēcīgo sniegu, kavējās lidmašīnu ielidošana Rīgas lidostā. Atsevišķi reisi spēcīgā sniega dēļ tika novirzīti uz rezerves lidostām Tallinā un Helsinkos, bet viena apkalpe pieņēmusi lēmumu atgriezties Stokholmā. Sniega dēļ tika apgrūtināta satiksme uz daudziem Latvijas ceļiem un tika kavēta Rīgas sabiedriskā transporta kustība.
24. decembris — pēc stiprā sniegputeņa no rīta Latvijā kopumā bez elektrības bija 34 000 mājsaimniecību, bet plkst. 12:00 tie bija 27 000 "Latvenergo" klienti.
Sausums: 25 dienas (no 11. aprīļa līdz 5. maijam ieskaitot). Netiek skaitītas dienas ar 0,2 un 0,4 mm nokrišņiem, kas ir rasa.
Gaisa temperatūras absolūtais mēneša minimums, maksimums (°C) un mēneša vidējā temperatūra, kā arī tās novirze no ilggadējās novērojumu normas. Mēneša nokrišņu summa (mm), nokrišņu summa pa dekādēm un vienas diennakts nokrišņu maksimums.
Dienas zemākā gaisa temperatūra un nakts augstākā gaisa temperatūra Rīgā. Dati no Starptautiskās lidostas "Rīga" meteoroloģiskās novērojumu stacijas.
Rakstā ir izmantota Latvijas Vides, ģeoloģijas un meteoroloģijas centra mājaslapā publicētā informācija.
Izmantoti materiāli no Latvijas Vides, ģeoloģijas un meteoroloģijas centra mājaslapas.
Latvijā plosās spēcīgs vējš, Eiropā - sniegputenis, ltvpanorama, youtube.com 14.10.2009.
Šajā rakstā ir apkopoti 2010. gada laikapstākļi Latvijā. Vidēji Latvijā temperatūras ziņā gads bija tuvu normai — gada vidējā gaisa temperatūra bija +5,6 grādi (0,2 grādus zem normas). Ar gada nokrišņu daudzumu 856 mm (30% virs normas) 2010. gads bija otrais nokrišņiem bagātākais pēdējos 87 gados.2009./2010. gada ziemā tika piedzīvots gan temperatūras, gan nokrišņu daudzuma kontrasts, salīdzinot ar 2008./2009. gada ziemu, kurai bija raksturīgs noturīgs siltums un nokrišņu daudzuma stabilitāte. Visi aizvadītās ziemas mēneši bija aukstāki par normu, bet sezona kopumā ar vidējo gaisa temperatūru −6,7 °C (2,7 grādus zemāk par normu) bija pēdējos 87 gados 17. aukstākā. Nokrišņu daudzums bija 110% no ziemas ilggadīgās vidējās normas.Pavasarī, tāpat kā iepriekšējā gadā, gan sezona kopumā, gan atsevišķi tās mēneši bija siltāki par normu, arī iepriekšējā pavasara vidējā gaisa temperatūra bija tuva — 2009. gadā +6,0 °C, bet 2010. gadā +5,8 °C (1 grādu virs normas). Atšķirīgi divi pēdējie pavasari ir bijuši nokrišņu jomā. 2009. gadā sauss laiks bija aprīlī un maijā, un kopējais sezonas nokrišņu daudzums bija tikai 66% no normas. Turpretī 2010. gada pavasara nokrišņu daudzums kopumā Latvijā bija 119% no normas.Vasara bija vissiltākā Latvijas meteoroloģisko novērojumu vēsturē. Tās vidējā gaisa temperatūra bija +18,4 °C (+18,8 °C Rīgas lidostas meteoroloģiskajā novērojumu stacijā), pārsniedzot ilggadīgo normu par 2,6 grādiem. Līdz šim vissiltākās — 2002. gada — vasaras vidējā gaisa temperatūra tika pārsniegta par 0,4 grādiem.
2010. gada vasarai bija raksturīga siltuma stabilitāte. Sākot no 24. jūnija, diennakts vidējā gaisa temperatūra vairāk kā divus mēnešus nepārtraukti turējās virs normas. Šai laikā 24 dienās tika uzstādīti jauni konkrētās dienas konkrētajā vietā maksimālās gaisa temperatūras rekordi, bet 23 dienās gaiss Latvijā sakarsa virs +30 grādiem. Visaugstāk — līdz +34,8 grādiem — termometra stabiņš šai vasarā pakāpās 13. jūlijā Ventspilī. Tā bija Ventspils meteoroloģisko novērojumu vēsturē viskarstākā diena, kas tikai par 1,6 grādiem atpalika no visas Latvijas visaugstākās gaisa temperatūras: +36,4 grādiem, kas ir reģistrēta 1943. gada 4. augustā Daugavpilī.Rudenī vidējā gaisa temperatūra (6,2 °C) kopumā Latvijā bija tuva normai, bet nokrišņu daudzums bija 120% no normas, kas to ierindoja mitrāko rudeņu datu rindas otrā desmita beigās, tūlīt aiz iepriekšējā, 2009. gada, rudens. Ilggadīgie dati rāda, ka ar vidējo gaisa temperatūru 9,7 °C vissiltākais rudens Latvijā ir bijis tālajā 1934. gadā, bet otrā vissiltākā rudens sezona bija 2006. gadā. Savukārt visaukstākais rudens ir bijis 1993. gadā — tad vidējā gaisa temperatūra bija tikai 3,1 grāds. Visvairāk nokrišņu — ap 160% no normas — ir bijis 1923. un 1952. gadu rudens sezonās, bet 1951. gada rudenī, kas bija vissausākais, zemi sasniedza tikai puse no rudens nokrišņu "plāna".
Pēc siltajiem 2008./2009. gada ziemas pirmajiem mēnešiem, kuros nokrišņu daudzums bija tuvu normai, 2009. gada decembrī un 2010. gada janvārī tika piedzīvots gan aukstumus, gan krasi svārstīgs nokrišņu daudzums. 2010. gada janvāris ar mēneša vidējo gaisa temperatūru kopumā Latvijā −11,5 °C (6,8 grādus zem normas) bija sestais aukstākais janvāris Latvijā pēdējos 87 gados. Ievērojami aukstāks par normatīviem rādītājiem 2010. gada janvāris bija visā Latvijā. Vislielākās novirzes no normas mēneša vidējai gaisa temperatūrai bija tālākajos no jūras Latvijas centrālajos rajonos, kā arī Vidzemes augstienē, bet vistuvāk normai mēneša vidējā gaisa temperatūra bija Kurzemes ziemeļu daļā. Tomēr jauni mēneša vidējās gaisa temperatūras rekordi nekur Latvijā netika uzstādīti — 2010. gada janvāra vidējās gaisa temperatūras bija 2—4 grādus augstākas nekā 1987. gada janvārī, kas bija visaukstākais ne tikai Latvijā kopumā, bet arī atsevišķās tās vietās. 2010. gada janvāra laika apstākļus pārsvarā noteica anticiklonu darbība, tāpēc mēneša nokrišņu daudzums kopumā Latvijā bija tikai puse no normas, tādējādi ierindojoties sausāko janvāru otrajā desmitā. 2010. gada janvārī mazāks par normu nokrišņu daudzums bija visā Latvijā. Vietām Kurzemes centrālajā daļā, Viduslatvijā un Austrumlatvijas dienvidos to mēneša daudzums bija tikai 25—35% no normas. Vistuvākais normai — ap 70—80% — bija nokrišņu daudzums Kurzemes ziemeļu daļā un Alūksnes augstienē.2010. gada februāris bija temperatūras ziņā tuvu normai un bagātīgi sniegots. Vidējā gaisa temperatūra vidēji Latvijā bija −5,6 °C (0,7 grādus zemāk par normu). Februārī mēneša vidējai gaisa temperatūrai vislielākās negatīvās novirzes no normas bija Latvijas rietumu daļā. Savukārt Latgalē mēneša vidējā gaisa temperatūra bija ap normu un vietām pat nedaudz virs tās. Ar nokrišņu daudzumu vidēji Latvijā 45 mm (140% no ilggadīgās normas) 2010. gada februāris bija 17. mitrākais pēdējos 87 gados. Mēneša nokrišņu daudzums pārsniedza normu Latvijas lielākajā daļā. Izņēmums bija pats Kurzemes dienvidrietumu nostūris — Rucavā nokrišņu daudzums bija 82%, Liepājā 97% no normas. Latvijas rietumu daļā bija vērojami arī mēneša lielākie nokrišņu daudzuma kontrasti — Mērsragā mēneša nokrišņu daudzums bija 225% no normas, kas bija vislielākais (salīdzinot ar normu) visā Latvijā.
Pēc vēsākiem par normu ziemas mēnešiem marta vidējā gaisa temperatūra bija nedaudz virs ilggadīgās vidējās. Savukārt pēc sniegiem un lietiem bagātā decembra nokrišņu daudzums šī gada trijos mēnešos kopā bija tuvs normai. 2010. gada marta vidējā gaisa temperatūra Latvijā bija −0,8 °C (0,7 grādi virs normas). Atbilstošs normai vai siltāks par to 2010. gada marts bija visā Latvijā. Novirzes no normas Latvijas lielākajā daļā bija visai kontrastainas, gan rietumu, gan austrumu rajonos svārstoties 0,9—1 grāda robežās. Nokrišņu daudzums 2010. gada martā vidēji Latvijā bija 41,6 mm (126% no ilggadīgās normas). Marta nokrišņu daudzums pārsniedza normu lielākajā Latvijas daļā. Visvairāk nokrišņu gan pēc to faktiskās vērtības, gan salīdzinājumā ar normu bija Vidzemes rietumu daļā, salīdzinoši mazāk — Kurzemes rietumu rajonos.2010. gada pavasara pirmo divu mēnešu vidējās gaisa temperatūras, tāpat kā gadu iepriekš, bija augstākas par normu, tomēr zemākas, kā 2009. gadā. Savukārt nokrišņu daudzums bija mazāk svārstīgs un kopumā tuvāks normai. 2010. gada aprīļa vidējā gaisa temperatūra Latvijā bija +6,0 °C (1,3 grādi virs normas). Atbilstošs normai vai siltāks par to 2010. gada aprīlis bija visā Latvijā. Vistuvāk normai mēneša vidējā gaisa temperatūra bija Kurzemes rietumu daļā — Baltijas jūras piekrastes teritorijā. Virzienā uz austrumiem mēneša vidējā gaisa temperatūra arvien vairāk attālinājās no normas, maksimālo novirzi (+2,3 grādus) sasniedzot Gulbenē. Nokrišņu daudzums 2010. gada aprīlī vidēji Latvijā bija 31,1 mm (79% no ilggadīgās normas). Aprīlī lielāks par normu nokrišņu daudzums bija Latvijas vidienē. Vislielākās mēneša nokrišņu summas un to novirzes no normas tika reģistrētas Ogres novada Lielpēčos un Skultē — 122% no normas. Turpretī vismazāk nokrišņu aprīlī bija Rucavā un Liepājā — 10 un 30% no mēneša nokrišņu normas.Ar mēneša vidējo gaisa temperatūru +12,2 °C (1,5 grādus virs normas) 2010. gada maijs ierindojās siltāko maiju otrā desmita vidū. Siltāks par normu 2010. gada maijs bija visā Latvijas teritorijā. Vistuvāk normai mēneša vidējā gaisa temperatūra bija Kurzemes dienvidrietumu daļā (0,4—0,5 grādus virs normas). Arī nokrišņu ziņā 2010. gada maijs bija otrā desmita vidū, bet šoreiz — mitrāko maiju datu rindā. Mēneša nokrišņu daudzums vidēji Latvijā bija 72 mm (ap 150% no ilggadīgās normas). Maijā lielāks par normu nokrišņu daudzums bija lielākajā Latvijas daļā, izņemot pašu Valsts dienvidaustrumu stūrīti. Visvairāk, salīdzinot ar normu, lija Kurzemes dienvidrietumos — Rucavā mēneša nokrišņu norma tika pārsniegta gandrīz trīs reizes.2010. gada siltajai sezonai, salīdzinot ar 2009. gadu, bija raksturīgs pietiekams siltuma un stabilāks mitruma daudzums. 2010. gada jūnija vidējā gaisa temperatūra kopumā Latvijā bija +14,9 °C, kas ir tuvu normai (0,2 grādus virs ilggadīgās vidējās jūnija gaisa temperatūras). Siltāks par normu 2010. gada jūnijs bija lielākajā Latvijas teritorijas daļā. Latvijas vidusdaļā un Vidzemē mēneša vidējā gaisa temperatūra bija vairāk kontrastaina: no 0,2 grādiem zem normas Jelgavā un Ainažos līdz 0,8 grādiem virs normas Gulbenē. Turpretī Kurzemē un Latgalē tā bija 0,2—0,5 grādus virs normas. Arī 2010. gada jūnija nokrišņu daudzums, kas vidēji Latvijā bija 72 mm, ir tuvs ilggadīgai normai — ap 110% no tās. Jūnijā vislielākie nokrišņu daudzuma kontrasti bija Latgalē — no gandrīz 220% no normas Rēzeknes novada Griškānos līdz tikai pusei no normas (50%) netālajā Lubānas novadā. Ap normu nokrišņu daudzums svārstījās Vidzemē un Latvijas vidienē, bet Kurzemē tas lielākoties bija mazāks par jūnija ilggadīgo vidējo.Pēc siltumā un mitrumā mērenā jūnija 2010. gada vasaras vidus mēnesis jūlijs bija neparasti karsts un, tāpat kā gadu iepriekš, bagāts ar lietusgāzēm. Ar mēneša vidējo gaisa temperatūru +21,5 °C (4,8 grādi virs normas) 2010. gada jūlijs ir bijis vissiltākais vasaras vidus mēnesis Latvijā pēdējos 87 gados, bet pēc atsevišķu, visilgāk darbojošos, novērojumu staciju datiem, pēdējos 95 gados. Ventspils un Liepājas senie instrumentālie gaisa temperatūras novērojumi liecina, ka vēl mazliet siltāks, vismaz Kurzemes pusē, varēja būt 1914. gada jūlijs. Ainažos par vienu grāda desmitdaļu siltāks ir bijis 1992. gada jūnijs. Citviet Latvijā 2010. gada jūlijs ir bijis vissiltākais. Par 2010. gada jūlija karstuma neparastumu liecina arī fakts, ka līdz šim gadam vissiltākā — 2001. gada jūlija — vidējā gaisa temperatūra kopumā Latvijā šogad tika pārspēta uzreiz par 1,7 grādiem. Turpmākie 10 gadi siltāko jūliju datu rindā viens no otra atšķiras vien par grāda desmitdaļām. Mēneša vidējais gaisa temperatūrai vislielākās pozitīvās novirzes no normas 2010. gada jūlijā bija Vidzemes iekšzemes rajonos — Alūksnē līdz pat 5,6 grādiem. Tuvāka normai gaisa temperatūra bija Kurzemē un Rīgas līča piekrastē, viszemāko vērtību — 3,6 grādus virs normas — sasniedzot Rucavā. 2010. gada jūlija nokrišņu daudzums — vidēji Latvijā 105 mm — bija 134% no normas. Jūlijā vislielākais mēneša nokrišņu daudzums salīdzinājumā ar normu bija Latvijas vidusdaļā — Kalnciemā, Dobelē, Mērsragā nokrišņu mēneša "plāns" tika pārsniegts vairāk kā divas reizes. Turpretī ne tikai karstāks par normu, bet arī sausāks par to laiks bija Latvijas galējos austrumu rajonos — Alūksnē, Rēzeknē un Krāslavas novada Piedrujā mēneša nokrišņu daudzums bija tikai 60—70, bet Lubānā — 40% no normas.Ar mēneša vidējo gaisa temperatūru +18,8 °C (2,8 grādi virs ilggadīgās normas) 2010. gada augusts bija ceturtais siltākais vasaras noslēguma mēnesis Latvijā pēdējos 87 gados. 2010. gada augustā Kurzemē un Rīgas līča piekrastē mēneša vidējā gaisa temperatūra bija no 1,9 grādiem virs normas Liepājā līdz 3,1 grādiem virs normas Rīgā. Pārējā teritorijā mēneša vidējā gaisa temperatūra pārsniedza normu par 3—3,2 grādiem, vietām sasniedzot pēdējos 70 gados visaugstākās augusta vērtības. Ar mēneša nokrišņu daudzumu vidēji Latvijā 147 mm (190% no normas) 2010. gada augusts bija trešais mitrākais Latvijā pēdējos 87 gados. Augusta nokrišņu daudzums lielāks par normu bija visā Latvijā. Nokrišņi galvenokārt bija lietusgāzes ar ļoti mainīgu intensitāti un mainīgu teritoriālo sadalījumu. Kopumā var atzīmēt lielāku, kā citviet, nokrišņu daudzumu Kurzemē un ap Rīgas jūras līci. Pļaviņās, Salacgrīvā, Kolkā un Stendē, kur šomēnes nokrišņu bija visvairāk, tik liels nokrišņu daudzums augusta mēnesī tika reģistrēts pirmoreiz.Pēc ar siltumu bagātajiem jūlija un augusta 2010. gada rudens pirmā mēneša vidējā gaisa temperatūra kopumā Latvijā praktiski atbilda ilggadīgajai normai. Savukārt mēneša nokrišņu daudzums jau piekto mēnesi pēc kārtas ir lielāks par normu. 2010. gada septembra vidējā gaisa temperatūra kopumā Latvijā bija +11,5 °C. 2010. gada septembrī mēneša vidējā gaisa temperatūra Latvijas ziemeļu pusē bija pārsvarā virs normas, visaugstāk — 0,4 grādus virs tās — pakāpjoties Ventspilī, Mērsragā un Rūjienā. Latvijas dienvidu daļā septembris bija nedaudz zem normas, vislielāko negatīvo novirzi — 0,5 grādus — sasniedzot Liepājā. Nokrišņu daudzums 2010. gada septembrī vidēji Latvijā bija 130% no normas. Septembrī nokrišņu daudzums, vēl joprojām teritoriāli mainīgs, bija virs normas Latvijas lielākajā daļā. Vislielākais nokrišņu daudzums nolija pār Kurzemes dienvidrietumiem — Rucavā tas divas reizes, Liepājā 1,9 reizes pārsniedza normu. Savukārt nedaudz zem normas mēneša nokrišņu daudzums bija Ventspilī, Siguldā, Pļaviņās un Skrīveros, bet vismazāk aizvadītajā septembra mēnesī lija Saulkrastos — 70% no normas.Pēc sešiem siltākiem par normu mēnešiem un tiem sekojošā septembra, kura vidējā gaisa temperatūra atbilda normai, oktobris kopumā Latvijā bija vēsāks par normu. Savukārt mēneša nokrišņu daudzums pēc pieciem ar nokrišņiem bagātiem mēnešiem oktobrī noslīdēja zem normas. Ar mēneša vidējo gaisa temperatūru kopumā Latvijā +4,9 °C (1,7 grādus zem normas) 2010. gada oktobris bija divpadsmitais aukstākais pēdējos 87 gados, tādējādi uz trīspadsmito vietu nobīdot iepriekšējā, 2009. gada oktobri, kura vidējā gaisa temperatūra kopumā Latvijā bija +5,0 °C. 2010. gada oktobrī mēneša vidējā gaisa temperatūra zemāka par normu bija visā Latvijā, svārstoties no 2,2 grādiem zem normas Jelgavā līdz 1,2—1,3 grādiem zem normas Ventspilī, Rīgā un Cēsīs. Nokrišņu daudzums 2010. gada oktobrī vidēji Latvijā bija 85% no ilggadīgās normas. Tādējādi 2010. gada oktobris bija krietni sausāks kā gadu iepriekš, kad nokrišņu daudzums vidēji Latvijā bija 113 mm (ap 170% no normas). Oktobrī mazāks par normu nokrišņu daudzums bija lielākajā Kurzemes un Centrāllatvijas daļā. Turpretī Vidzemē nokrišņu daudzums pārsvarā bija virs normas, Siguldā sasniedzot 140% no tās.2010. gada rudens pēdējā mēneša vidējā gaisa temperatūra bija +2,2 °C (0,7 grādi virs normas). 2010. gada novembrī mēneša vidējā gaisa temperatūra augstāka par normu bija Latvijas lielākajā daļā. Nedaudz vēsāks (0,3—0,4 grādus zem normas) bija tikai Liepājā un Ainažos un to apkārtnē. Pārējā teritorijas daļā novirzes no normas bija pozitīvas un to vērtība virzienā uz Valsts austrumiem pieauga līdz pat 2,1 grādam virs ilggadīgās vidējās gaisa temperatūras Daugavpilī. Nokrišņu daudzums 2010. gada novembrī vidēji Latvijā bija 148% no ilggadīgās normas, ierindojot to nokrišņiem bagātāko rudens pēdējo mēnešu datu rindas 9. vietā. Tādējādi šis novembris bija jūtami mitrāks kā gadu iepriekš. Novembrī lielāks par normu nokrišņu daudzums bija visā Valsts teritorijā. Tikai nedaudz (1—7%) ilggadīgais vidējais novembra nokrišņu daudzums tika pārsniegts Baltijas jūras piekrastes rajonos, turpretī Austrumlatvijā šī gada novembra nokrišņu daudzums normu pārsniedza 1,5—2 reizes.Ar mēneša vidējo gaisa temperatūru kopumā Latvijā −6,6 °C (4,2 grādus zem ilggadīgās normas) 2010. gada decembris bija ceturtais aukstākais gadu noslēdzošais mēnesis pēdējos 87 gados. 2010. gada decembrī zemāka par normu mēneša vidējā gaisa temperatūra bija visā Latvijas teritorijā. Vislielākie noviržu no normas kontrasti bija Kurzemē — no 3,8—3,9 zem normas Kolkā un Ventspilī līdz 5 grādiem zem normas Rucavā. Pārējā Valsts teritorijā decembris bija 4—4,5 grādus aukstāks par ilggadīgiem vidējiem rādītājiem. Nokrišņu daudzums 2010. gada decembrī vidēji Latvijā bija 80 mm (159% no ilggadīgās normas). Praktiski tikpat liels nokrišņu daudzums ir bijis arī 1999. gada decembrī. Abi minētie gadi ir ar vislielāko nokrišņu daudzumu Latvijā gada pēdējā mēnesī. Decembrī lielāks par normu nokrišņu daudzums bija visā Valsts teritorijā. Tāpat kā temperatūrai, arī nokrišņu daudzumam vislielākie noviržu no normas kontrasti bija Kurzemē — no tikai 4% virs normas Ventspilī līdz 2,7 mēneša nokrišņu normām līdzvērtīgam nokrišņu daudzumam Mērsragā. Austrumlatvijā vairāk kā divas reizes nokrišņu "plāns" tika pārsniegts Rēzeknē, Centrāllatvijā — Kalnciemā.
Ar mēneša vidējo gaisa temperatūru Latvijā −11,5 °C, 2010. gada janvāris bija sestais aukstākais janvāris Latvijā pēdējos 87 gados.
10. janvāris — naktī gaisa temperatūra Daugavpilī pazeminājās līdz −19,6 °C. Rīgā, Starptautiskās lidostas "Rīga" meteostacijā gaisa temperatūra noslīdēja līdz −19,2 °C.
12. janvāris — Latvijā tika aizvadīta aukstākā nakts kopš 2007. gada februāra. Vietām Vidzemē un Latgales ziemeļdaļā gaisa temperatūra pazeminājās līdz −26 °C. Rīgā gaiss atdzisa līdz −21,4 °C.
14. janvāris — mitrā gaisa un zemās temperatūras rezultātā daudzviet Latvijā pastiprināti veidojās sarma. Vislielākais sarmas noguluma diametrs tika novērots Alūksnē, kur tas 13. janvārī bija sasniedzis 48 mm, bet 14. janvārī no rīta pat 53 mm.
24. janvāris — Rīgā tika reģistrēts jauns šīs dienas absolūtais temperatūras minimums: −25,9 °C.
25. janvāris — Rīgā reģistrēts jauns šīs dienas absolūtais temperatūras minimums: −27,1 °C. Iepriekšējais rekords, kas bija −25,2 °C, tika novērots 1951. gadā.
Naktī Vidzemē un Latgalē gaisa temperatūra vietām pazeminājās zem −30 grādiem, savukārt visstiprākais sals no rīta tika reģistrēts Daugavpilī, kur termometra stabiņš noslīdējis līdz −33,3 °C. Šāds aukstums Latvijā oficiāli nav reģistrēts kopš 2003. gada 6. janvāra. Rīgā gaisa temperatūra noslīdēja līdz −27,2 °C, kas ir šīs dienas absolūtais temperatūras minimums. Tik zema temperatūra galvaspilsētā netika novērota 13 gadus (kopš 1996. gada 26. decembra, kad gaisa temperatūra sasniedza −27,8 °C).
2. februāris — ciklonam no Ukrainas lēnām virzoties pāri Latvijai, daudzviet ilgstoši sniga un putināja. Pēc novērojumu staciju datiem, visvairāk snidzis Latvijas centrālajā un austrumu daļā, maksimumu sasniedzot Rīgā, kur sniega segas augstums diennakts laikā palielinājies par 22 cm un 2. februāra rītā sasniedza 50 cm. Sākot no 1990. gadiem Rīgā ziemas sezonā lielākais sniega segas biezums ziemas sezonā pārsvarā ir svārstījies 20—30 cm robežās, tomēr atsevišķos gados tas sasniedzis arī 50 cm biezumu. Pēdējo reizi 50 cm un dziļāks sniegs Rīgā novērots apmēram pirms 10 gadiem. Tā 1996. gada 17. martā sniega segas biezums Rīgā sasniedza 52 cm, bet 1999. gada 26. februārī bija 51 cm.
13. februāris — pēc kārtējās snigšanas, kuras laikā sniega sega pieauga par 7 cm Rīgā un Stendē, bet Kuldīgā pat par 11 cm, visbiezākā sniega sega bija tieši Rīgā un tās biezums sasniedza 58 cm. No visiem ziemas mēnešiem tik bieza sniega sega pēdējoreiz Rīgu klāja 1940. gada martā — tad maksimālais sniega segas biezums sasniedza 64 cm. Savukārt februārī tik bieza sniega sega Rīgu pēdējoreiz klājusi pirms 101 gada — 1909. gadā.
16. februāris — sniega segas biezums Latvijā ir no 20 cm valsts dienvidrietumu rajonos līdz pat 56 cm galvaspilsētā. Arī Alūksnē sniega segas biezums pārsniedz pusmetru un ir 51 cm.
19. februāris — pēc 50 dienu sala gaisa temperatūra pirmo reizi pakāpās virs 0 grādiem un Rīgā sasniedza +0,8 °C, bet Jelgavā pat +2,6 °C. Savukārt Alūksnē gaisa temperatūra sasniedza tikai −7,1 °C.
22. februāris — visbiezākā sniega sega Latvijā ir Rīgā — 63 cm, bet Alūksnē 60 cm.
28. februāris — Latvijā sāka atgriezties pirmie gājputni. Pāvilostas novadā tika novērots sila strazds, bet Papes ezera apkaimē — meža zoss.
6. marts — debesīm skaidrojoties, naktī gaisa temperatūra Rīgā pazeminājās līdz −20,1 °C. Tomēr diennakts absolūtais minimums, kas ir −21,8 °C un tika uzstādīts 1987. gadā, netika pārsniegts.
7. marts — gaisa temperatūra Daugavpilī pazeminājās līdz −22,9 °C. Arī citviet Latgalē gaisa temperatūra bija nedaudz zem −20 grādu atzīmes — Rēzeknē −21, Jēkabpilī −20 grādi.
no rīta Rīgā gaisa temperatūra pazeminājās līdz −18,1 °C un tādējādi tika uzstādīts jauns diennakts absolūtais temperatūras minimums. Iepriekš zemākā gaisa temperatūra šajā dienā tika reģistrēta 1963. gadā un bija −17,6 °C.
daudzviet Kurzemē, Vidzemes R daļā, bet jo īpaši Valsts centrālajos rajonos tika novērotas lokālas un spēcīgas jūras efekta izraisītas snieggāzes. Rīgā stiprais sniegs radīja lielus satiksmes sastrēgumus. Puteņa dēļ kavējās arī sabiedriskais transports.
17. marts — stiprās snigšanas rezultātā sniega sega Rīgas centrā divu dienu laikā pieauga par 16 cm, sasniedzot 60 cm. Alūksnē sniega segas biezums bija 58 cm.
19. marts — Latvijā iestājās atkusnis un lielie sniega krājumi sāka intensīvi kust.
20. marts — augstākā gaisa temperatūra tika fiksēta Kolkas un Mērsraga meteostacijās: +9,8 °C. Rīgā gaiss iesila līdz +8,2 °C.
21. marts — siltā laika un strauji kūstošā sniega dēļ Latvijas upēs un citās ūdenstilpnēs paaugstinājās ūdens līmenis, visstraujāk tas cēlās mazajās Kurzemes un Zemgales upēs. Ventas augštecē pie Vārdavas Lietuvas pierobežā ūdens līmenis laikā no 19. marta vakara līdz 20. marta vakaram paaugstinājās par 204 centimetriem.
23. marts — Jelgavā plūdi pletās plašumā. Applūda un tika slēgtas vairākas ielas. Vairāk kā 100 māju bija bez elektrības. Plkst. 15:00 Lielupes ūdens līmenis bija sasniedzis 262 centimetrus, kas tiek uzskatīts par otrās pakāpes riska plūdiem. Ūdens līmeņa celšanos veicināja arī ilgstošais lietus, kas daudzviet sākās dienas otrajā pusē un turpinājās arī naktī.
25. marts — pateicoties tam, ka Kurzemē visu dienu bija skaidrs laiks, pirmo reizi 2010. gadā gaisa temperatūra Latvijā pārsniedza +10 grādus (Liepājā +13 °C). Rīgā tikai +3,9 °C.
naktī uz 27. martu Daugavpils apkaimē tika reģistrēts pērkona negaiss, liecināja Daugavpils meteoroloģisko novērojumu stacijas dati.
pēcpusdienā valsti šķērsos aukstā atmosfēras fronte, Kurzemē, Zemgalē un centrālajos rajonos atnesot lietu, bet daudzviet Kurzemē spēcīgus, gāzienveida nokrišņus.
Rīgā pirmo reizi 2010. gadā gaisa temperatūra pakāpās virs +10 grādiem un bija +12,0 °C.
30. marts — ap diviem naktī sakustējās ledus sastrēgums pie Pļaviņām. Īsā laikā ūdens līmenis pārsniedza kritisko robežu par 1,2 m, appludinot tuvākās ēkas un galveno ielu.
31. marts — Neparasti silta diena. Latvijā kopumā 11 meteoroloģiskajās novērojumu stacijās tika uzstādīti jauni dienas rekordi. Rīgā gaisa temperatūra sasniedza +18,4 °C, tādējādi tika uzstādīts jauns šīs dienas absolūtais temperatūras maksimums. Iepriekšējais rekords, kas tika uzstādīts 1999. gadā, tika pārsniegts par 0,2 grādiem. Rīgas centra meteoroloģiskajā stacijā +17,9 °C. Liepājā temperatūra sasniedza +18,6 °C, bet pats siltākais bija Rucavā, kur termometra stabiņš pakāpās līdz +19,1 °C.
3. aprīlis — ar dienvidu ciklonu saistīta zema spiediena ieplaka daudzviet Latvijā atnesa stipru lietu. Diennakts laikā (2.—3. aprīlī) lielākais nokrišņu daudzums tika fiksēts Skultē 21 mm, Rīgā 18 mm, Skrīveros 16 mm un Priekuļos 14 mm.
23. aprīlis — daudzviet Latvijā un arī Rīgā dienas laikā tika novērots lietus, sniegputenis, kā arī sniega graudi. Vietām Vidzemē izveidojās īslaicīga sniega sega 0,5—1 cm biezumā.
Daudzviet Latvijā un arī Rīgā pirmo reizi 2010. gada laikā gaisa temperatūra pakāpās virs +20 grādiem. Vissiltākais bija Jelgavā +23,5 °C  un Dobelē +23 °C. Rīgā gaisa temperatūra sasniedza +21,9 °C.
Latvijā tika novērots pirmais lielais negaiss. Tas virzījās ZA virzienā pāri daļai Kurzemes, valsts centrālajiem rajoniem un Vidzemei. Šis bija pirmais 2010. gada vasaras sezonas negaiss Rīgā.
3. maijs — Latviju sasniedza neliels ciklons, kas no Polijas virzījās uz ziemeļaustrumiem. Sākot no dienvidrietumu rajoniem, ar ciklonu saistītās mākoņu zonas atnesa lietu. Dienas laikā neliels līdz mērens lietus tika novērots Kurzemē, Zemgalē un Vidzemes rietumos, savukārt naktī uz 4. maiju nokrišņu zona aptvēra jau visu Latvijas teritoriju, lielākajā tās daļā nesot mērenu, bet vietām stipru lietu. Visvairāk lija Latvijas rietumu daļā: Rucavā, Dobelē, Ventspilī, un Kolkā. Stipri lija arī vietām Vidzemē: Rūjienā nakts laikā nolija 18 mm nokrišņu, turklāt tika novērots arī pērkona negaiss. Rīgā nolija 13 mm.
7. maijs — Latvijai pietuvojās un to šķērsoja divu silto atmosfēras fronšu sistēma. Aiz pirmās frontes gaisa temperatūra paaugstinājās +12 līdz +16 °C robežās, bet aiz otrās frontes dienas gaitā gaiss daudzviet iesila līdz +20 līdz +24 °C. Savukārt ziemeļrietumu rajonos (Kolka, Ventspils, Pāvilosta, Stende), vējam pūšot no līča puses un frontēm nešķērsojot šo teritoriju, gaisa temperatūra bija vien +6 līdz +11 °C robežās.
Latvijas A daļā gaisa temperatūra pietuvojās +25 °C, savukārt Liepājā tā noslīdēja līdz +6 °C.
Pēcpusdienā un vakarā Vidzemē un Latgalē tika novērotas stipras lietusgāzes un pērkona negaisi ar brāzmainu vēju. Alūksnes un Valkas meteostacijā negaisa laikā fiksētas vēja brāzmas līdz 17 m/s.
13.—15. maijs — visā Latvijas teritorijā, atskaitot Baltijas jūras Kurzemes piekrasti, bija ļoti sutīgs laiks ar augstām gaisa temperatūrām, kas nereti sasniedza +27 °C un biežām, lokālām un ļoti spēcīgām lietusgāzēm un negaisiem.
15. maijs — vakarā ap plkst. 20:00 Engures novada Ragaciemā tika novērots lodveida zibens.
16. maijs — lai gan lielākajā daļā Latvijas bija karsta un lokāliem nokrišņiem bagāta diena, ZR vējam nesot no Rīgas jūras līča vēsās gaisa masas, virs Rīgas apkārtnes izveidojās ļoti bieza migla, kas noturējās visu pēcpusdienu un izklīda tikai nākamās dienas pirmajā pusē. Daudzviet miglā redzamība samazinājās un konstanti nepārsniedza 50—100 metrus. Rīgā, miglas dēļ maksimālā gaisa temperatūra pakāpās tikai līdz +14,6 °C. Biezās miglas dēļ daļa reisu no Rīgas lidostas tika novirzīti uz citām lidostām.
18. maijs — Skrīveros tika reģistrēta maija otrās dekādes augstākā gaisa temperatūra +27,6 °C.
19. maijs — Rīgā gaisa temperatūra pakāpās līdz +26,3 °C, tādējādi par 0,2 grādiem tika pārsniegts diennakts absolūtais temperatūras maksimums, kas tika uzstādīts 1971. gadā.
21. maijs — pateicoties siltajam laikam, ūdens temperatūra Latvijas upēs caurmērā bija +17 °C līdz +20 °C robežās, zemākā (+13,4 °C bija Ogrē pie Lielpečiem), savukārt Lielupē pie Jelgavas ūdens temperatūra sasniedza +20,7 °C. Ūdens temperatūra Baltijas jūras piekrastē bija +10 °C līdz +12 °C robežās, Rīgas līcī +10 °C līdz +14 °C, bet līča dienvidos pat līdz +17 °C.
3. jūnijs — visā Latgalē tika novēroti stipri nokrišņi. Diennakts nokrišņu summa atsevišķās teritorijās pārdzniedza 30 mm.
11. jūnijs — pēc karstas un ļoti sutīgas dienas, kad daudzviet Latvijā gaisa temperatūra pakāpās virs +28 grādiem (Rīgas Centrā +28,5 °C), Latvijai pāri virzījās aukstā atmosfēras fronte. Jau dienu iepriekš Eiropas vētru prognozēšanas mājas lapā (angļu: European Storm Forecast Experiment jeb ESTOFEX) Latvijas teritorija tika iekļauta 2. riska zonā, kas notiek visai reti. Lai gan tika prognozēts postošs negaiss ar spēcīgām vēja brāzmām, krusu un pat virpuļviesuļiem, tomēr lielākajā daļā teritorijas fronte pārgāja pāri mierīgi, ar mērenu lietu, nelielu vēja pastiprināšanos, bet spēcīgu zibeņošanu. Vienīgi Vidzemes augstienē un Latgalē tas bijis spēcīgākais. Visspēcīgāk negaiss plosījies Daugavpilī, kur vēja brāzmas sasniegušas 23 metrus sekundē. Madonā vējš sasniedza 18 metrus sekundē, bet Zosēnos 16 metrus sekundē. Vietām arī pamatīgi lijis, taču ziņu par krusu nav. Negaisa dēļ Balvos un Daugavpilī tika nolauzti vairāki koki, tomēr tas nav radījis lielas problēmas un arī cilvēki nav cietuši. Negaisa dēļ Latgales pusē tika bojātas vairākas elektrības padeves līnijas un aptuveni 8 līdz 9 tūkstoši mājsaimniecību palika bez elektrības. Šis pats pērkona negaiss, kas no dienvidrietumiem virzījās pāri Latvijas teritorijai, dažas stundas agrāk Polijas ziemeļos atnesa vētru, kas gāza kokus un sabojāja jumtus, kā arī krusu ar diametru līdz 6 cm, liecina dati no Eiropas bīstamo laikapstākļu datubāzes.
30. jūnijs — visā Latvijā valdīja karsts laiks. Gaisa temperatūra Rīgas Centra meteostacijā, kas atrodas Kronvalda parkā, tika atkārtota 11. jūnija gaisa temperatūra +28,5 °C, bet Rīgas lidostas meteostacijā +27,3 °C.
Ar mēneša vidējo gaisa temperatūru +21,5 °C 2010. gada jūlijs ir bijis vissiltākais vasaras vidus mēnesis Latvijā pēdējos 95 gados. Atsevišķu, visilgāk darbojošos novērojumu staciju Ventspilī un Liepājā informācija liecina, ka vēl mazliet siltāks, vismaz Kurzemes pusē, varēja būt 1914. gada jūlijs. Ainažos par vienu grāda desmitdaļu siltāks ir bijis 1992. gada jūnijs. Arī Rīgā jūlijs ar vidējo mēneša gaisa temperatūru +22,0 °C bija siltākais jūlijs meteoroloģisko novērojumu vēsturē. Vidējā mēneša gaisa temperatūra par 4,8 grādiem bija augstāka par normu. Iepriekšējais siltākais jūlijs bija 2006. gadā, kad vidējā mēneša temperatūra sasniedza +20,8 °C.
4. jūlijs — ūdens temperatūra Daugavā pie Krāslavas sasniedza +24 °C, savukārt pārējās Latvijas upēs svārstījās +20 līdz +23 grādu robežās. Ūdens temperatūra Rīgas jūras līča dienvidu piekrastē bija +19 °C, bet Baltijas jūras piekrastē +18 °C.
5. jūlijs — Rīgas lidostas meteoroloģiskajā stacijā tika uzstādīts jauns diennakts absolūtais temperatūras maksimums, +30,4 °C. Iepriekšējais rekords tika uzstādīts 2001. gadā, un bija +28,9 °C. Tā kā laika apstākļus Latvijā noteica anticiklona rietumu mala, un ar lēnu dienvidaustrumu puses vēju teritorijā ieplūda silts gaiss, spīdot saulei, gaiss aizvien vairāk iesila un dienas vidū sasniedza +24 — +30 grādus. Septiņās meteoroloģisko novērojumu stacijās tika pārsniegti 5. jūlija maksimālo gaisa temperatūru rekordi: Gulbenē +30,1 °C (+28,9 °C), Zilānos +29,5 °C (+29,3 °C), Skrīveros +29,3 °C (+28,3 °C), Stendē +29,1 °C (+28,9 °C), Saldū +29,1 °C (+29,0 °C), Rēzeknē +28,6 °C (+28,0 °C) un Daugavpilī +28,6 °C (+28,4 °C). Rekordaugstām gaisa temperatūrām līdzvērtīgas vērtības tika sasniegtas arī Rūjienā (+29,5 °C) un Zosēnos (+28,9 °C). Lai gan galvaspilsētas centra meteoroloģiskajā stacijā termometra stabiņš dienas laikā pakāpās līdz +29,8 °C atzīmei, maksimālās gaisa temperatūras rekords netika pārsniegts, jo 1920. gada 5. jūlijā Rīgā gaiss iesila līdz pat +32,1 °C.
6. jūlijs — pēc stipras lietusgāzes daudzviet Rīgas centrā un Maskavas forštatē applūda ielas, dažās vietās ūdens līmenis sniedzās pat līdz viduklim.
8. jūlijs — Sunākstes pagasta "Vecumniekos" tika novērots virpuļviesulis, kas lauzis kokus un lielus koku zarus.
10. jūlijs — Latvijā sākās karstuma vilnis, kas vidēji Latvijā ilga 9 dienas. Rīgā gaisa temperatūras maksimums šajā periodā nenoslīdēja zem +28 grādiem un 7 dienas gaiss iesila virs +30 grādiem.
11. jūlijs — 8 meteoroloģisko novērojumu stacijās tika pārsniegti šīs diennakts maksimālās gaisa temperatūras rekordi. Augstākā gaisa temperatūra tika novērota Saldū, +32,0 °C. Rīgas lidostas meteoroloģiskajā stacijā tika uzstādīts jauns diennakts absolūtais temperatūras maksimums, +31,9 °C (Rīgas centrā +31,7 °C). Iepriekšējais rekords tika uzstādīts 2002. gadā un bija +31,5 °C. Šī bija karstākā diena Rīgā kopš 2006. gada 8. jūlija, kad gaisa temperatūra sasniedza +33,1 °C.
12. jūlijs — ar gaisa temperatūru +32,5 °C, Rīgā tika uzstādīts jauns diennakts absolūtais temperatūras maksimums. Iepriekšējais rekords, kas tika uzstādīts 1984. gadā, tika pārsniegts par 0,1 grādu.
Ventspilī, kur termometra stabiņš pēc plkst. 15:00 pakāpies līdz +34,8 grādu atzīmei, tika reģistrēta visu laiku visaugstākā gaisa temperatūra, tādējādi tika pārsniegts 1992. gadā 10. jūlijā šajā pilsētā sasniegtais karstuma rekords, kas bija +34,4 °C. Rīgā gaiss iesila līdz +32,2 °C, tomēr 1959. gada šīs dienas rekords, kas ir +33,6 °C, netika pārsniegts.
14. jūlijs — aptuveni plkst. 5:00 no rīta Kandavā kādas mājas jumtā Lielajā ielā iespēra lodveida zibens.
22. jūlijs — pēcpusdienā karstuma rekords tika pārspēts Pāvilostā un Liepājā. Rīgā gaisa temperatūra pakāpās līdz +31,1 °C un tikai par 0,1 grādu atpalika no 1992. gadā uzstādītā diennakts rekorda.
vakarā Latvijai pāri virzījās spēcīga negaisa zona, kas daudzviet izraisīja stipras lietusgāzes un ļoti spēcīgas vēja brāzmas. Lielvārdes pusē negaiss lauza kokus. Savukārt Kauguru pagasta mežā negaisa laikā smagi cieta divi jauni cilvēki, kuriem iespēra zibens. Pirms tam šis negaiss nopietnus postījumus izraisīja daudzās Lietuvas pilsētās.
13 meteostacijās tika pārspēti 24. jūlija karstuma rekordi. Rīgā gaisa temperatūra sasniedza +31,8 °C (Rīgas centrā +32,2 °C) un tika pārspēts 1963. gada rekords, kad bija +30,2 °C.
Ap pulksten 19:00 Liepājas pludmalei pāri gāja spēcīgs negaiss, nopostot festivāla "ZZ Baltic Beach Party 2010" lielo skatuvi.
31. jūlijs — spēcīgi negaisi visas dienas garumā plosījās daudzviet Latgalē, īpaši tās DA daļā. Daugavpilī izgāzti koki ar visām saknēm.
Neskatoties uz vēso laiku mēneša trešajā dekādē, ar mēneša vidējo gaisa temperatūru +19,2 °C 2010. gada augusts ir bijis vissiltākais augusts Rīgā pēdējos 95 gados. Agrāk siltākais augusts tika novērots 2007. gadā, kad mēneša vidēja gaisa temperatūra bija +18,7 °C.
3. augusts — gaisa temperatūra pakāpās līdz +30 grādiem, tostarp Rīgā +29,3 °C. Rucavā nokrišņu daudzums sasniedza 82 mm, kas ir vairāk nekā visa mēneša norma. Pērkona negaiss dažviet Kurzemē atnesa arī stipras vēja brāzmas un lielu krusu.
7. augusts — Latvijas Vides, ģeoloģijas un meteoroloģijas centra (LVĢMC) novērojumu stacijās tika pārsniegti 11 karstuma rekordi. Rīgā, ar gaisa temperatūru +31,8 °C, tika pārspēts 1971. gadā uzstādītais diennakts maksimālās gaisa temperatūras rekords, kas bija +31,4 °C. Visaugstākā gaisa temperatūra starp "Latvijas Valsts ceļu" neoficiālām stacijām tika reģistrēta Strenčos +34,1 °C.
8. augusts — lielāko daļu Latvijas teritorijas visas dienas garumā piemeklēja vairāki spēcīgi negaisi ar stiprām lietusgāzēm, vētras stipruma vēja brāzmām un 5 cm lieliem krusas graudiem. Vissmagāk cieta Latgale un daļa Vidzemes, īpaši Madona, Preiļi un Daugavpils. Viļānos vēja brāzmas sasniedza 26,5 m/s.
9. augusts — Salacgrīvā ap plkst. 20:00 tika novērots virpuļviesulis, kas līdz zemei neaizstiepās un tādējādi nekādus postījumus neradīja.
13. augusts — Rīgā tika reģistrēts jauns diennakts absolūtais temperatūras maksimums, +30,2 °C. Iepriekšējais rekords, kas bija +29,5 °C tika uzstādīts 2007. gadā.
14. augusts — Latvijas teritorijā ar dienvidaustrumu vējiem turpināja ieplūst karsts gaiss, tādēļ 17 novērojumu stacijās atkal tika pārsniegti dienas maksimālās gaisa temperatūras rekordi. Visaugstākā gaisa temperatūra tika sasniegta Gulbenē +33,1 °C. Rīgas lidostas stacijā gaiss iesila līdz +30,3 °C. Iepriekšējais rekords, kas bija +29,0 °C tika uzstādīts 2002. gadā.
Diennakts karstuma rekordi tika pārsniegti 11 novērojumu stacijās. Visaugstākā gaisa temperatūra tika sasniegta Rēzeknē +32,9 °C.
Pēcpusdienā Rīgu piemeklēja spēcīgs negaiss, kura laikā zibens iespēra vairākās būvēs, izraisot ugunsgrēkus.
Diennakts karstuma rekordi tika pārsniegti 12 novērojumu stacijās. Visaugstākā gaisa temperatūra tika sasniegta Daugavpils novērojumu stacijā +33,1 °C. Rīgā gaiss iesila līdz +32,2 °C un iepriekšējais rekords tika pārsniegts par 1,6 grādu. Rīgas lidostas novērojumu stacijā gaisa temperatūra pakāpās līdz +31,9 °C. Iepriekšējais rekords, kas bija +29,9 °C bija reģistrēts 2007. gadā.
Vakarā un naktī Rīgu, lielu daļu Kurzemes un Vidzemes līča piekrasti piemeklēja daudzu ļoti spēcīgu un intensīvu negaisu sērija, kuras laikā tika novērots brāzmains vējš un ļoti intensīva zibeņošana.
šī bija pirmā diennakts, kad pēc 62 dienas ilga nepārtraukta perioda diennakts vidējā gaisa temperatūra noslīdēja zem ilggadējo novērojumu vidējā rādītāja.
no rīta, saistībā ar tuvojošos aktīvo ciklonu, Latvijas teritoriju ziemeļaustrumu virzienā šķērsoja atmosfēras fronte, daudzviet Kurzemē atnesot stipru negaisu, lietusgāzes un krusu. Stiprs lietus un vēja brāzmas tika novērotas lielākajā daļā Latvijas teritorijas. Pēcpusdienā Latvijas rietumu daļai pietuvojās aktīvs ciklons, atnesot vētras spēka vēja brāzmas un lokālus nokrišņus. Vēja ātrums Liepājā sasniedza 26 m/s.
27. augusts — virs Rīgas tika novērots virpuļviesulis. Tam gan nepietika jaudas, lai sasniegtu zemi, tomēr izteiktais viesuļa konuss piesaistīja daudzu garāmgājēju uzmanību.
28. augusts — Jūrmalā, jūrā ap plkst. 20:30 tika novērots ūdens stabs, kas sniedzās līdz pat ūdens virsai. Virpuļviesulis virzījās krasta virzienā, sasniedzot sauszemi. Virzoties dziļāk sauszemē, tas strauji zaudēja spēku un izzuda, tomēr paspēja radīt nelielus bojājumus. Kāpās tika ienestas pārģērbšanās kabīnītes.
31. augusts — Latvija atradās augsta spiediena atzara ietekmē, tādēļ debesis skaidrojās, un Latvijas austrumu rajonos gaisa temperatūra pazeminājās +1 °C līdz +4 °C, turpretī Kolkā, vējam pūšot no līča puses, gaisa temperatūra nakts laikā saglabājās ap +13 °C. Skaidrajā naktī zemes virskārta strauji atdzisa, un tika reģistrēta pirmā salna šī gada vasaras—rudens periodā: Zosēnu novērojumu stacijā temperatūra uz augsnes noslīdēja līdz −1 °C.
2. septembris — ciklona ietekmē visas dienas garumā Latvijas austrumu daļā tika novērots ilgstošs lietus, bet dienas otrajā pusē arī centrālajos rajonos Jūras efekta ietekmē ar pārtraukumiem tika novērots stiprs lietus un brāzmains vējš. Daudzviet Austrumlatvijā līdz plkst. 18:00 nolija puse no septembra nokrišņu normas un vairāk (Daugavpils 36 mm, Alūksne 28 mm). Pēcpusdienā piekrastes rajonos pastiprinājās vējš un Kurzemē tas sasniedza vētras spēku (Ventspilī 19 m/s).
Kopš 2. septembra vakara Rīgas centrā nolija 41,7 mm jeb 54 procenti no visa septembra nokrišņu normas, savukārt Rīgas lidostas novērojumu stacijā nokrišņu summa līdz plkst. 21:00 sasniedza 49 mm. Vislielākais nokrišņu daudzums tika reģistrēts Lubānā — 63 mm. Savukārt ar aizejošo ciklonu, visstiprākās vēja brāzmas tika reģistrētas Rīgā un Ventspilī — 22 m/s. Rīgā lietus, kas sākās 2. septembra pēcpusdienā, bez pārtraukuma lija vairāk kā 20 stundas. Valsts centrālajos rajonos jūras efekta lietus, kaut gan ar pārtraukumiem, turpinājās arī vakarā un naktī uz 4. septembri.
17. septembris — daudzviet Latvijā tika novērota krusa, negaiss un īslaicīgas, bet stipras lietusgāzes. Īpaši stiprs lietus tika novērots Kurzemes dienvidu daļā, uz dienvidiem no Saldus, kur tā summa pārsniedza 30 mm.
19. septembris — diennakts laikā Kolkā nolija 53 mm nokrišņu. Ļoti spēcīgi nokrišņi tika novēroti arī Ziemeļvidzemē — īpaši Mazsalacas un Staiceles apkārtnē.
25. septembris — Pāvilostas meteostacijā gaiss iesila līdz +21,3 °C, Rīgā +19,8 °C.
26. septembris — Ventspilī tika reģistrēta šī mēneša augstākā gaisa temperatūra: +22,1 °C. Rīgā gaiss iesila līdz +19,9 °C.
2. oktobris — pirmo reizi 2010. gada rudens — ziemas periodā Rīgā gaisa temperatūra pazeminājās zem 0 grādiem un bija −1,0 °C.
5.—8. oktobris — gandrīz trīs dienas pēc kārtas visā Latvijā bija pilnīgi skaidrs laiks, kas oktobrī ir visai reti novērojams.
Daudzviet Latvijā, īpaši jūras piekrastē, tika novērots spēcīgs, brāzmains vējš. Ziemeļrietumu, ziemeļu vējš spēcīgākās brāzmas sasniedza Ventspilī un Rīgā. Ventspilī vējš pūta brāzmās līdz 24 m/s, bet Rīgā līdz 23 m/s, savukārt Kolkā un Ainažos — 20 m/s. Pēc Boforta skalas vējš, kas pūš no 20,8 līdz 24,4 m/s, uzskatāms par vētru.
Latvijas galējos austrumos, Viļakas un Žīguru apkārtnē, tika novērots pirmais sniegs.
13. oktobris — Vidzemē un Latgales pusē tika novērots sniegs. Neliela sniega kārta izveidojās Cēsīs, Madonā un arī Balvos, tomēr pēc snigšanas tā nokusa, jo gaisa temperatūra bija ap +5 °C.
14. oktobris — Latvijas jūras piekrasti sasniedza stipra vētra. Vakarā, līdz plkst. 21:00, ziemeļrietumu vēja brāzmas uz Ventspils mola sasniedza 28 m/s, Ventspils lidostā 20 m/s, Kolkas meteostacijā 22 m/s.
16. oktobris — gandrīz visā Latvijā (izņemot Ventspili, kur bija +2 °C) gaisa temperatūra naktī noslīdēja zem 0 grādiem (Jelgavā −5 °C) un vietām izveidojās pirmā sniega sega. Visvairāk sniega (2 cm) no rīta bija Priekuļos, puscentimetru bieza sniega sega bija Liepājā un Stendē. Rucavā un Liepājā naktī tika novēroti sniega graudi un krusa. Arī Rīgā ap plkst. 11:00 tika novēroti spēcīgi jūras efekta nokrišņi sniega graudu un slapja sniega veidā, tika fiksēts arī pērkona negaiss. Sniega graudu brāzmas Rīgā vairākkārtīgi tika reģistrētas arī vēlāk.
18. oktobris — Rīgā tika reģistrēts jauns diennakts absolūtais temperatūras minimums, −4,0 °C.
Daudzviet Latviju, bet jo īpaši Baltijas jūras krastu skāra neliels — intensīvs ciklons, kas atnesa nelielu sniegputeni un vētras spēka vēja brāzmas. Dienvidrietumu, rietumu vējš Latvijas piekrastes rajonos pastiprinājies līdz pat stipras vētras spēkam un Liepājā un Ventspilī brāzmās sasniedza 27 m/s, Pāvilostā 25 m/s, Rīgā (Daugavgrīvā) 24 m/s, bet Ainažos 22 m/s. Rūjienā vēja brāzmas sasniedza tikai 19 m/s.
Rīgā no rīta bija stiprs sniegputenis un izveidojās pirmā sniega sega, tomēr dienas laikā tā nokusa.
1. novembris — no rīta Kolkā tika novērota bieza migla, kurā redzamība bija tikai 50 metri.
9. novembris — Latvijai pāri virzījās plaša mākoņu zona, kas atnesa ilgstošus un vietām stiprus nokrišņus gan lietus, gan slapja sniega un sniega veidā. Visstiprākie nokrišņi, lietus veidā, tika fiksēti valsts centrālajos un Kurzemes dienvidaustrumu, dienvidu rajonos. Nokrišņu maksimums tika sasniegts apvidū starp Tukumu un Jelgavu. Naktī sniega sega bija izveidojusies daudzviet Latgalē, Vidzemē, bet no rīta strauji kļuva siltāks un sniegs sāka kust. Alūksnē sniega biezums sasniedza 4 cm.
12. novembris — dienā un vakarā Latvijas centrālos un rietumu rajonus šķērsoja vairākas spēcīgas nokrišņu zonas, atnesot stipru lietu.
13. novembris — visas dienas garumā pāri visai Latvijas teritorijai virzījās lokālas un intensīvas nokrišņu zonas, atnesot ļoti spēcīgus nokrišņus un atsevišķās vietās arī krusu. Pūta brāzmains rietumu vējš. Liepājā, Saldū, Dobelē un Daugavpilī tika reģistrēts pērkona negaiss.
14. novembris — lielākajā daļā Latvijas turpināja valdīja silts laiks. Rīgā maksimālā gaisa temperatūra sasniedza +9,3 °C, kas tikai par 0,6 grādiem atpalika no diennakts absolūtā maksimuma, kas tika uzstādīts 1978. gadā.
15. novembris — Latvija atradās ciklona siltajā sektorā un pūšot dienvidu, dienvidrietumu vējiem, teritorijā ieplūda siltas gaisa masas un, uzspīdot saulei, 19 meteostacijās visā Latvijā tika pārsniegti šīs dienas maksimālās gaisa temperatūras rekordi. Visaugstākā gaisa temperatūra tika reģistrēta Jelgavā, +13,4 °C. Arī Rīgā tika pārspēts diennakts gaisa temperatūras maksimums. Gaiss galvaspilsētā (Rīgas lidostā) iesila līdz +12,6 °C (iepriekšējais rekords tika sasniegts 1978. gadā un bija +11,9 °C). Rīgas centrā tika reģistrēti +12,9 °C (1978. gadā +11,9 °C). Jāatzīmē, ka +12,6 °C ir arī novembra otrās dekādes visu laiku augstākā gaisa temperatūra, kāda jebkad reģistrēta Rīgā. Iepriekš otrās dekādes augstākā gaisa temperatūra bija +12,5 °C un tika sasniegta 1977. gada 12. novembrī.
17. novembris — Latviju vakarā šķērsoja siltā atmosfēras fronte daudzviet atnesot ilgstošus nokrišņus. Nokrišņi sākumā bija lietus veidā, bet vēlāk pārgāja slapjā sniegā un pēc tam atkal lietū. Slapja sniega segas biezums Rīgā sasniedza 2 cm, tomēr līdz nākamās dienas rītam jau bija pilnībā nokusis. Vēl 18. novembra rītā daudzviet Vidzemē un vietām arī Kurzemes ziemeļos zemi klāja neliela sniega kārta. Cēsīs sniega biezums sasniedza 3 centimetrus, bet Rūjienā, Saulkrastos, Zosēnos un Valkā ap 1—2 centimetriem.
18.—20. novembris — Latvijā bija mitrs un miglains laiks. Debesis klāja bieza mākoņu sega, valdīja lēns vējš un ik pa laikam smidzināja lietus. Pateicoties šādiem laika apstākļiem, Rīgā vairāk kā 2 diennaktis gaisa temperatūra turējās robežās starp +7 un +8 grādiem. Bet no 19. novembra 3 naktī līdz 20. novembra 6 rītā (27 stundas) gaisa temperatūra bija +8 grādi un turējās viena grāda robežās. Tik stabila temperatūra ir samērā reta parādība.
25. novembris — gandrīz visā Latvijā iestājās meteoroloģiskā ziema, jo gaisa temperatūra stabili noslīdēja zem nulles un praktiski visā Latvijas teritorijā (izņemot Liepājas un Daugavpils apkārtni) izveidojās patstāvīga sniega sega. Visdziļākais sniegs no rīta tika reģistrēts Vidzemes augstienē, Zosēnos — 12 cm.
26. novembris — agrā rītā gaisa temperatūra Vidzemes pusē pazeminājās līdz −11 °C, Rīgā −6,1 °C.
28. novembris — naktī, debesīm skaidrojoties, visā Latvijā, izņemot Kurzemes līča piekrasti, gaisa temperatūra pazeminājās līdz −13, −16 grādiem, bet Strenčos, plkst. 5:25 no rīta, pat līdz −18,1 °C. Rīgā gaiss atdzisa līdz −12,6 grādiem un tika uzstādīts jauns diennakts absolūtais temperatūras minimums. Iepriekšējais rekords, kas tika uzstādīts 1989. gadā, tika pārsniegts par 0,1 grādu.
29. novembris — vismaz desmit novērojumu stacijās tika pārspēts 29. novembra minimālās gaisa temperatūras rekords. Arī Rīgā tika uzstādīts jauns diennakts absolūtais temperatūras minimums, −14,1 °C. Iepriekšējais rekords, kas tika uzstādīts 1952. gadā, bija −12,8 °C. Tik zema gaisa temperatūra Rīgā nebija reģistrēta 12 gadus (1998. gada 23. novembrī Rīgā gaiss atdzisa arī līdz −14,1 grādam). Pēc VAS "Latvijas Valsts ceļi" automātisko meteoroloģijas staciju datiem, viszemākā gaisa temperatūra tika reģistrēta Ludzā un Strenčos, kur bija attiecīgi −21,4 un −21,3 grādi.
Rīgā tika uzstādīts jauns diennakts absolūtais temperatūras minimums, −13,9 °C. Iepriekšējais rekords, kas tika uzstādīts 1955. gadā, bija −12,4 °C.
Pēcpusdienā un naktī uz 1. decembri, pateicoties ziemeļaustrumu vējam, Kurzemes līča piekrastes rajonos tika novēroti spēcīgi līča efekta sniega nokrišņi.
Decembris kļuva par otro ar sniegiem visbagātāko decembri Latvijā pēdējo 73 gadu laikā (22 centimetri). Tik sniegots decembris Latvijā ir retums un ilggadīgie dati liecina, ka līdz šim visbiezākā sniega sega decembrī — vidēji 23 centimetri — ir bijusi 1937. gadā.
1. decembris — Rīgā tika uzstādīts jauns diennakts absolūtais temperatūras minimums, −14,8 °C. Iepriekšējais rekords, kas tika uzstādīts 1998. gadā, bija −14,1 °C.
2. decembris — Rīgā tika uzstādīts jauns diennakts absolūtais temperatūras minimums, −15,8 °C. Iepriekšējais rekords, kas tika uzstādīts 1998. gadā, bija −15,4 °C.
9. decembris — nakts otrajā pusē Latviju sasniedza ciklons "Monika", kas atnesa ilgstošu stipru sniegu. Dienas laikā Kurzemē un Latgalē snigšana mitējās, tomēr valsts centrālajos rajonos snigšana turpinājās. Plkst. 20:00 Rīgā sniega segas biezums sasniedza 27 cm (pirms snigšanas 9 cm), savukārt visbiezākā sniega sega tika fiksēta Siguldā — 30 cm. Pēcpusdienā, pastiprinoties vējam, snigšana pārgāja sniegputenī.
10. decembris — nakts sākumā, pastiprinoties vējam un turpinot snigt, sniegputenis pastiprinājās un lielāko daļu Latvijas teritorijas piemeklēja stipra sniega vētra. Vēja ātrums brāzmās pārsniedza 25 m/s (Ventspilī 26 m/s, Rīgā 22 m/s, Kolkā 20 m/s). Uz ceļiem veidojās sniega sanesumi un daudzi mazākas nozīmes ceļi kļuva neizbraucami. No rīta sniega segas biezums Rīgā sasniedza 33 cm, Rūjienā 26 cm, Rucavā 24 cm, savukārt sniega sanesumu dziļums dažviet pārsniedza pat 1 metru. Stipri tika apgrūtināta sabiedriskā transporta, dzelzceļa un cita veida satiksme, īpaši Rīgā: Starptautiskajā lidostā "Rīga" vairāki avioreisi aizkavējās pat par 2 stundām, Pārdaugavā bija izveidojušies lieli satiksmes sastrēgumi, Bolderājā un Daugavgrīvā no rīta bija pārtraukta autobusu satiksme, kura tika atjaunota tikai ap plkst. 11:30.
13. decembris — no rīta sals Bauskā sasniedza −22,5 °C, Daugavpilī −21,4 grādus, savukārt visbiezākais sniegs Latvijā ir Rīgā — 36 centimetri. Rīgā gaiss atdzisa līdz −17,0 °C (oficiāli minimālā gaisa temperatūra Rīgas lidostā bija −15,0, tomēr faktiski zemākā gaisa temperatūra bija −17,0 grādi, jo minimālo gaisa temperatūru nolasa plkst. 8:00 no rīta, bet viszemākā tā bija plkst. 10:00).
21. decembris — vakarā Liepājā intensīvas snigšanas laikā tika novērots pērkons.
23. decembris — ciklons, kas no Centrāleiropas virzījās uz ziemeļaustrumiem, pēcpusdienā sasniedza Latviju, atnesot ilgstošu sniegu un puteni.
24. decembris — daudzviet Kurzemē, valsts centrālajos rajonos un Vidzemē, pūšot brāzmainam ziemeļu, ziemeļaustrumu vējam, turpināja stipri snigt. Sniega vētrā Talsu novadā uz ceļa ieputināja automašīnas. Dienas otrajā pusē Latvijas dienvidu rajonos, gar visu valsts dienvidu pierobežu, kā arī Rīgā, sniegs pārgāja ledus lietū, kā rezultātā veidojās atkala. Rīgā ledus lietus sāka līt pie −7 grādiem.
25. decembris — visbiezākā sniega sega bija Rucavā 42 cm, Rīgā 39 cm, Rūjienā 39 cm. Visvairāk nokrišņu iepriekšējā diennaktī bija Mērsragā — 31 milimetrs, daudz nokrišņu bijis arī Vidzemes rietumu un ziemeļu daļā — no 20 līdz 30 milimetriem. Rīgas centrā 17 milimetri. Savukārt radara dati liecināja, ka visspēcīgākie summārie nokrišņi bija Limbažu — Alojas apkārtnē, kur tie pārsniedza 30 mm.
26. decembris — no rīta atkalas dēļ ar traucētu vai pārtrauktu elektroenerģijas piegādi nācās sastapties vairāk nekā 20 000 klientu Latgalē un Austrumvidzemē — galvenokārt Rēzeknes, Ludzas, Preiļu, Aizkraukles, Madonas un Jēkabpils apkārtnē.
31. decembris — visbiezākā sniega sega bija Kalnciemā, kur tās biezums sasniedza 57 cm. Rucavā sniega segas biezums bija 52 cm, Dobelē 49 cm, bet Rīgā 46 cm. Savukārt vismazāk sniega bija Ventspilī, kur tā biezums sasniedza 25 cm un Kolkā 29 cm.
Gaisa temperatūras absolūtais mēneša minimums, maksimums (°C) un mēneša vidējā temperatūra, kā arī tās novirze no ilggadējās novērojumu normas. Mēneša nokrišņu summa (mm), nokrišņu summa pa dekādēm un vienas diennakts nokrišņu maksimums.
Dati no Starptautiskās lidostas "Rīga" meteoroloģiskās novērojumu stacijas. Nokrišņu dati decembrim ņemti no Rīgas centra meteoroloģiskās novērojumu stacijas.
Dienas zemākā gaisa temperatūra un nakts augstākā gaisa temperatūra Rīgā. Dati no Starptautiskās lidostas "Rīga" meteoroloģiskās novērojumu stacijas.
Rakstā ir izmantota Latvijas Vides, ģeoloģijas un meteoroloģijas centra mājaslapā publicētā informācija.
Izmantoti materiāli no Latvijas Vides, ģeoloģijas un meteoroloģijas centra mājaslapas.

2010. gada Pasaules čempionāts hokejā norisinājās Vācijā no 7. līdz 23. maijam. Šis bija 74. Pasaules čempionāts. Turnīra spēles notika Lanxess Arena Ķelnē un SAP Arena Manheimā, bet turnīra atklāšanas spēle tika aizvadīta Veltins-Arena Gelzenkirhenē. Vācija čempionātu rīkoja jau astoto reizi.
Čempionātā uzvarēja Čehijas hokeja izlase, kura ar rezultātu 2:1 finālā pieveica Krievijas valstsvienību. Savukārt bronzas medaļas izcīnīja Zviedrijas hokejisti, kuri ar rezultātu 3:1 pārspēja Vācijas izlasi.Šis čempionāts iegāja vēsturē kā skatītākais hokeja čempionāts, vidēji visā pasaulē to skatījās vairāk nekā 650 miljoni cilvēku. Tas tika translēts vairāk nekā 100 valstīs.Vācijas izlasei šis bija veiksmīgs čempionāts, tā pirmo reizi pēc jaunā 16 komandu modeļa ieviešanas iekļuva pusfinālā. Arī pirmo reizi kā turnīra vērtīgākais spēlētājs tika atzīts tieši Vācijas hokejists — vārtsargs Deniss Endrass. Šis bija arī otrs apmeklētākais čempionāts vēsturē: turnīru apmeklēja kopā 548 788 cilvēki (visapmeklētākais bija 2004. gada čempionāts Čehijā — 552 097 cilvēki). Čempionāta atklāšanas spēlē tika uzstādīts jauns rekords hokeja spēles apmeklētības ziņā: tagad tas ir 77 803 cilvēki.
A grupā visspēcīgākā bija Krievijas izlase, tā uzvarēja visās trijās spēlēs un izcīnīja 9 punktus. Slovākijas izlase ieguva 6 punktus un ierindojās otrajā vietā, bet Baltkrievijas izlase ieguva tikai 3 punktus un ierindojās trešajā vietā, visas trīs komandas kvalificējās nākamajai kārtai. Kazahstānas izlase kopš 2006. gada Pasaules hokeja čempionāta, kas notika Rīgā, nebija spēlējusi augstākajā divīzijā. Šogad Kazahstāna spēlēja Augstākajā divīzijā, bet zaudēja visās trijās spēlēs un nokļuva turnīrā par palikšanu Augstākajā divīzijā. Kazahstānas izlase bija vienīgā, kas A grupā neguva nevienu punktu. Kazahstāna zaudēja Baltkrievijai ar rezultātu 5:2, kaut gan spēles sākumā Kazahstānas hokejisti bija vadībā ar 2:0. Pēc tam Kazahstāna zaudēja arī Krievijai ar rezultātu 4:1, šajā spēlē Krievijas hokejisti guva visvairāk vārtu A grupā, pēdējā spēlē Kazahstāna piedzīvoja zaudējumu ar 1:5 Slovākijai, tā bija Slovākijas rezultatīvākā spēle.
B grupā Šveices izlase pārliecinoši uzvarēja visās trijās spēlēs, aiz sevis atstājot 2009. gada vicečempionus Kanādas izlasi. Šveices izlase pārliecinoši uzvarēja Kanādas izlasi ar rezultātu 4:1. Šveice pirmo reizi turnīra vēsturē bija uzvarējusi Kanādu. Šveices izlase grupā ierindojās pirmajā vietā ar 9 punktiem, Kanādas hokejisti palika otrajā vietā ar 6 punktiem, bet Latvijas hokejisti palika trešajā vietā tikai ar trīs punktiem. Latvijas izlase sīvā cīņā, ar rezultātu 5:2, pieveica Itālijas valstsvienību. Iepriekš Latvijas izlase ar rezultātu 1:3 zaudēja Šveices valstsvienībai, kā arī ar 1:6 zaudēja Kanādas hokejistiem. Itālijas izlase B grupā palika ceturtajā vietā, negūstot nevienu punktu, un bija spiesta spēlēt turnīrā par palikšanu Augstākajā divīzijā. Pirms tam tā jau 2008. gada čempionātā pameta Augstāko divīziju, šogad Itālijas izlase bija spējusi atgriezties tajā. Itālija ar rezultātu 1:5 zaudēja Kanādai un ar 0:3 zaudēja arī Šveicei.
C grupā situācija bija daudz savādāka, trīs komandām bija 2 uzvaras un 1 zaudējums, respektīvi, šīm komandām katrai bija pa 6 punktiem. Šajā grupā pārsteidzoši bija tas, ka Norvēģijas hokejisti ar rezultātu 3:2 uzvarēja Čehijas izlasi. Iepriekšējā spēlē Čehijas hokejisti ar 6:2 sagrāva Francijas izlasi. Lai arī čehi zaudēja norvēģiem, čehi tomēr spēja sarūpēt vēl vienu sensāciju, proti, Čehijas hokejisti ar rezultātu 2:1 uzvarēja Zviedrijas hokejistus. Zviedrijas, Čehijas un Norvēģijas izlases kvalificējās nākamajai kārtai, tikmēr Francijas hokejisti, kuri nebija uzvarējuši nevienā spēlē, nokļuva turnīrā par palikšanu Augstākajā divīzijā. Francija C grupā palika pēdējā vietā, tai nebija neviens punkts, trešajā vietā palika Norvēģija, otrā — Čehija un pirmajā — Zviedrija. Francijas izlase samērā labi nospēlēja pret Zviedrijas hokejistiem, francūži zaudēja ar rezultātu 2:3 zviedriem. Savukārt Norvēģija uzvarēja Franciju ar rezultātu 5:1.
D grupā Pasaules čempionāta atklāšanas spēlē Vācijas izlase ar rezultātu 2:1 papildlaikā uzvarēja ASV izlasi. Šo spēli klātienē vēroja 77 803 skatītāji, kas ir jauns hokeja spēļu apmeklētības rekords. Šī arī bija vienīgā spēlē, kura notika Veltins-Arena Gelzenkirhenē. Vēl lielāks pārsteigums šajā grupā bija Dānijas hokejistu uzvara pār Somijas izlasi pamatlaikā ar rezultātu 4:1. Dānija turpināja uzvarēt un papildlaikā ar rezultātu 2:1 pārspēja ASV izlasi. Dānijas hokejisti zaudēja tikai mājiniekiem — Vācijas izlasei ar rezultātu 1:3. Vācijas izlase grupā palika otrajā vietā ar 5 punktiem, bet Dānijas komanda — arī ar 5 punktiem trešajā vietā. Somijas — ASV izlašu spēle bija izšķirošā, kura no šīm komandām kvalificēsies nākamajai kārtai. Spēles zaudētājs piedalīsies turnīrā par palikšanu Augstākajā divīzijā. Sīvā cīņā Somijas hokejisti ar rezultātu 3:2 uzvarēja ASV izlasi, Somija iekļuva nākamajā kārtā un D grupā ierindojās pirmajā vietā ar 6 punktiem. Tikmēr ASV izlase nokļuva turnīrā par palikšanu Augstākajā divīzijā, pēdējo reizi ASV turnīrā par palikšanu Augstākajā divīzijā spēlēja 2003. gadā. ASV komanda D grupā palika pēdējie ar 2 punktiem. Arī Vācija spēlē pret Somiju zaudēja tikai ar rezultātu 0:1.
E grupas pirmajā spēlē Dānijas hokejisti turpināja pārsteigt ar savu labo sniegumu, ar rezultātu 6:0 uzvarot Slovākijas valstsvienību, visi vārti tika gūti pirmajā periodā. Somijas hokejisti ar rezultātu 2:0 uzvarēja Baltkrievijas izlasi. Savukārt Krievijas izlase sīvā cīņā pieveica Vācijas hokejistus (rezultāts 3:2), uzvaras vārtus spēlē guva Aleksandrs Ovečkins. Pēc tam Krievija uzvarēja arī Dāniju ar rezultātu 6:1 un Somiju ar rezultātu 5:0. Krievijas hokejisti E grupā ierindojās pirmajā vietā ar 15 punktiem un iekļuva izslēgšanas kārtā. Krievija bija vienīgā komanda, kura vēl nebija zaudējusi nevienu spēli. Savukārt Baltkrievijas hokejisti papildlaika beigās ar rezultātu 2:1 pieveica Vācijas izlasi, tāpat Baltkrievijas hokejisti ar rezultātu 2:1 pārspēja Dānijas hokejistus. Bet tas bija nepietiekami, lai iekļūtu nākamajā kārtā, rezultātā Baltkrievija palika 5 vietā E grupā ar 5 punktiem. Mājinieki Vācijas izlase ar rezultātu 2:1 uzvarēja Slovākijas izlasi un iekļuva ceturtdaļfinālā, grupā Vācija ierindojās 3. vietā ar 7 punktiem. Vācu līdzjutēji un Vācijas izlases galvenais treneris Ūve Krups bija pārsteigti par savas komandas labo sniegumu. Somija ar 9 punktiem ierindojās otrajā vietā grupā, bet Dānija ar 6 punktiem — ceturtajā. Dānija pirmo reizi turnīra vēsturē iekļuva ceturtdaļfinālā. Slovākija trešo gadu pēc kārtas nekvalificējās ceturtdaļfinālam, E grupā Slovākija ar 3 punktiem palika pēdējā 6. vietā.F grupas pirmajā spēlē sagrāvi piedzīvoja Norvēģijas izlase, kas ar 1:12 zaudēja Kanādas izlasei. Tad Zviedrijas hokejisti ar 3:2 uzvarēja Latvijas valstsvienību, Šveices hokejisti turpināja iesākto un ar rezultātu 3:2 uzvarēja Čehijas izlasi. Latvija ar 5:0 uzvarēja Norvēģiju, visi vārti tika gūti 3. periodā. Pēdējā spēlē Latvija ar 1:3 zaudēja Čehijas izlasei un neiekļuva ceturtdaļfinālā. Sensācijas vēl sekoja: Zviedrija ar rezultātu 3:1 uzvarēja Kanādas hokejistus, zviedru vārtsargs Jūnass Gustavsons ļoti labi nospēlēja šajā spēlē. Bet Norvēģija ar 3:2 uzvarēja Šveici, bet ar to bija par maz, lai tiktu ceturtdaļfinālā, F grupā Norvēģijas hokejisti palika piektie ar 6 punktiem. Kanādas hokejisti arī zaudēja ar rezultātu 2:3 Čehijas izlasei. Čehijas hokejisti F grupā ierindojās trešajā vietā ar 9 punktiem, bet Kanādas izlase ierindojās tikai ceturtajā vietā ar 6 punktiem. Pēdējā F grupas spēlē Zviedrija ar rezultātu 5:0 uzvarēja Šveici. Zviedrija grupā ierindojās pirmajā vietā ar 12 punktiem, bet Šveice palika otrajā vietā ar 9 punktiem. Savukārt Latvijas izlase ar trīs punktiem grupā palika pēdējā vietā.
Turnīrā par palikšanu Augstākajā divīzijā jeb G grupā visas četras komandas — ASV, Francija, Itālija un Kazahstāna — aizvadīja savstarpējās spēles. Šīs komandas pirmajā kārtā savā grupā bija ieguvušas pēdējo vietā. ASV izlase turnīrā par palikšanu nebija spēlējusi kopš 2003. gada. Pirmajā spēlē ASV hokejisti ar 10:0 sagrāva Kazahstānas valstsvienību un Francijas izlase sīvā cīņā ar 2:1 uzvarēja Itālijas izlasi. Nākamajā dienā ASV uzvarēja arī Franciju ar rezultātu 4:0, bet Itālija ar 2:1 uzvarēja Kazahstānas hokejistus, visi vārti tika gūti 3. periodā. Nākamajā spēlē ASV hokejistiem tikai pēcspēles metienos izdevās pārspēt Itālijas izlasi. Šie bija pirmie pēcspēles metieni šajā turnīrā. Francija ar rezultātu 5:3, pieveica Kazahstānu, tādējādi ASV ar Franciju saglabāja vietu Augstākajā divīzijā, bet Kazahstānas un Itālijas izlases tika pazeminātas uz pirmo divīziju.
Izslēgšanas kārtā iekļuva 8 labākās komandas. Pirmajā ceturtdaļfinālā Somija tikās ar Čehiju. Pēc somu uzbrucēja Petri Kontiolas gūtajiem vārtiem spēles pirmajā minūtē, pārējā spēles laikā vārti nesekoja. Tālāk vārti sekoja tikai 3. perioda sākumā. Tad rezultatīvs bija Čehijas izlases uzbrucējs Jakubs Klepišs, izlīdzinot rezultātu, bet pārējā spēles laikā vārti netika gūti, sekoja papildlaiks, arī tas noslēdzās neizšķirti. Pēcspēles metienos Čehijas izlasei izdevās uzvarēt un iekļūt pusfinālā. Izšķirošo metienu veica Čehijas izlases uzbrucējs Jans Mareks.Otrajā ceturtdaļfinālā Zviedrija tikās ar Dāniju. Sākotnēji zviedri izvirzījās vadībā ar rezultātu 3:0. Bet otrajā periodā dāņi vienus vārtus tomēr guva, samazinot rezultāta starpību. Šos vārtus guva Dānijas izlases aizsargs Jespers Damgords. 7 minūtes pirms spēles beigām Zviedrijas izlases uzbrucējs Līnuss Ūmarks atjaunoja trīs vārtu pārsvaru. Bet nedaudz vēlāk dāņi vairākumā iesita vārtus, šoreiz rezultatīvs bija uzbrucējs Mortens Madsens. Zviedrija svinēja uzvaru ar 4:2 pār Dāniju, Zviedrija iekļuva pusfinālā. Šoreiz dāņiem neizdevās pārsteigt savus līdzjutējus, bet ceturtdaļfināls arī Dānijas izlasei ir liels sasniegums.Trešajā ceturtdaļfinālā Krievija spēlēja ar Kanādu. Krievijas izlase vēlējās uzvarēt, tādā veidā remdinot sāpes par zaudējumu 2010. gada ziemas olimpisko spēļu ceturtdaļfinālā, kad Kanāda ar rezultātu 7:2 pieveica Krieviju. Pirmajā periodā Maksims Afinogenovs bija precīzs un Krievijas izlase izvirzījās vadībā. Otrajā periodā Krievijas izlase guva vēl divus vārtus, bet trešajā periodā arī Kanāda spēja gūt divus vārtus, samazinot rezultāta starpību. Krievijas hokejisti uzvarēja Kanādas izlasi ar rezultātu 5:2. Krievijas rindās īpaši izcēlās uzbrucējs Iļja Kovaļčuks, kurš šajā spēlē vārtus gan neguva, bet atdeva trīs rezultatīvas piespēles.Pēdējā ceturtdaļfinālā Vācija hokejisti tikās ar Šveices izlasi. Pirmajā periodā vārti netika gūti, savukārt līdz spēles beigām par sitienu pretiniekam ar nūju tika noraidīts Šveices izlases uzbrucējs Martins Pliss, šveiciešiem tas bija liels trieciens. Otrajā periodā Vācijas izlases uzbrucējam Filipam Gogullam vairākumā izdevās gūt vārtus. Vācija izvirzījās vadībā ar rezultātu 1:0. Trešajā periodā vācieši spēlēja teicamu hokeju, viņi ļoti labi aizsargājās, kas neļāva šveiciešiem viegli darboties Vācijas aizsardzības zonā. Arī Vācijas vārtsarga Denisa Endrasa spēle bija teicama. Vācija uzvarēja Šveices izlasi ar rezultātu 1:0. Vācija kvalificējās pusfinālam, pēdējo reizi Vācija pusfinālā bija nokļuvusi 1953. gadā, ko Starptautiskā hokeja federācija pat nosauca par "Manheimas brīnumu". Spēlei beidzoties neiztika arī bez kautiņa, kurā par aktīvu līdzdalību sodu saņēma Vācijas izlases galvenā trenera asistents Ernsts Hefners un Šveices izlases aizsargs Timo Helblings. Abiem tika piešķirta spēļu diskvalifikācija.
Pēc vienas dienas pārtraukuma norisinājās pusfināli. Pirmajā pusfinālā Čehija tikās ar Zviedriju. Pirmajā periodā abas komandas guva pa vieniem vārtiem. Otrajā periodā Zviedrijas izlases uzbrucējs Andreass Engkvists guva vārtus izvirzot Zviedriju vadībā, ar rezultātu 2:1. Bet trešā perioda beigās notika negaidītais (līdz spēles beigām bija atlikusi minūte un 15 sekundes) Čehijas izlasei, spēlējot 6 pret 5, izdevās gūt vārtus, izlīdzinot rezultātu. Šos vārtus guva Čehijas izlases uzbrucējs Karels Rahūneks. Spēles papildlaikā abas komandas spēlēja piesardzīgi un vārti netika gūti. Soda metienos arī šoreiz pārāki bija čehi un Čehijas izlase iekļuva finālā. Arī šoreiz Jans Mareks izdarīja izšķirošo metienu. Savukārt Zviedrijai nācās spēlēt mazajā finālā par bronzas medaļām. Zviedrija jau ceturto gadu pēc kārtas cīnās par bronzas medaļām.Otrajā pusfinālā Vācijas izlase tikās ar Krievijas izlasi. Vācijas izlase pirmajā periodā realizēja skaitlisko vairākumu 5 pret 3. Vārtus guva Marsels Gočs. Pirms tam Krievijas izlases uzbrucējs Nikolajs Kuļomins bija saņēmis noraidījumu līdz spēles beigām par pretinieka grūšanu apmalē. Otrajā periodā Krievijas hokejisti izlīdzināja rezultātu, vārtus guva Jevgēņijs Malkins. Bet sensācija šajā spēle nenotika, jo Pāvels Dacjuks minūti un 50 sekundes pirms spēles beigām guva vārtus. Krievijas hokejisti uzvarēja Vācijas izlasi ar rezultātu 2:1, Krievija iekļuva finālā, bet Vācijai nācās cīnīties par bronzas medaļām. Finālā Krievija spēlēja jau trešo gadu pēc kārtas.
Spēle par bronzas medaļām noritēja starp Zviedriju un Vāciju. Zviedrijas izlases uzbrucējs Magnuss Pējervi-Svensons guva pirmos vārtus, izvirzot Zviedriju vadībā ar rezultātu 1:0. Bet otrajā periodā Vācijas izlases uzbrucējs Aleksandrs Barta, izgājienā 4 pret 3 guva vārtus, panākot neizšķirtu. Trešajā periodā zviedriem rezultatīvs bija Jonass Andešons, kurš guva divus vārtus. Jāpiebilst, ka otro vārtu guvumā vārti bija tukši, jo Vācija bija noņēmusi vārtsargu cerībā 6 pret 5 panākt neizšķirtu un spēlēt papildlaikā. Zviedrija uzvarēja Vāciju ar rezultātu 3:1 un izcīnīja bronzas medaļas. Zviedrija jau otro gadu pēc kārtas izcīna bronzas medaļas.
Pirmo reizi turnīra vēsturē finālā satikās Krievija ar Čehiju. Iepriekš finālā bija tikušās PSRS un Čehoslovākijas hokeja izlases, tā tas bija neskaitāmas reizes 1960. gados, 1970. gados un 1980. gados. Krievija spēlēja finālā trešo gadu pēc kārtas, bet Čehija kopš 2006. gada čempionāta nebija spēlējusi finālā.Spēle iesākās ar ātri gūtiem vārtiem, kad bija pagājušas tikai 20 sekundes un Čehija izvirzījās vadībā. Pirmo vārtu autors bija Jakubs Klepišs. Vārti tika gūti pateicoties Krievijas izlases pieļautajām kļūdām aizsardzībā, kas ļāva čehiem izvietoties Krievijas aizsardzības zonā. Pārējā periodā ripu vairāk kontrolēja Krievijas hokejisti. Pirmā perioda beigās Krievijas hokejisti izmantoja skaitlisko vairākumu un guva vārtus, bet šie vārti netika ieskaitīti, jo pirmais periods bija noslēdzies un bija atskanējis signāls, kas vēstīja par perioda beigām.Otrajā periodā Krievijas izlase atkal aktīvi uzbruka, bet Čehijas izlase samazināja spēles ātrumu. Un Krievijas hokejistiem bija pagrūti pierast pie Čehijas hokejistu spēles stila. Vēlāk divi Krievijas izlases hokejisti, Aleksandrs Ovečkins un Sergejs Fjodorovs, saskrējās, kas ļāva čehiem iziet 3 pret 2 un tika gūti vārti. Ripa trāpīja Tomāšam Rolinekam pa slidu un veiksmīgi ielidoja vārtos. Vārti tika ieskatīti, Čehija izvirzījās vadībā ar rezultātu 2:0.Trešajā periodā Krievijas hokejisti atkal uzsāka presingu, bet viņiem neizdevās gūt vārtus. Pēc tam Krievijas hokejistu Alekseju Jemeļinu noraidīja līdz spēles beigām par sadursmi ar Jaromīru Jāgru. Jaromīrs Jāgrs spēlē vairs nepiedalījās. Pēc tam abas komandas saņēma pa noraidījumam. 35 sekundes pirms spēles beigām Pāvels Dacjuks, spēlējot 5 pret 3, guva vienus vārtus. Vairāk vārtus šajā pusminūtē neizdevās gūt, lai arī Krievijas izlase pirms tam bija noņēmusi vārtsargu. Čehijas izlase svinēja uzvaru spēlē ar 2:1 un visā čempionātā.Zelta medaļas hokejistiem pasniedza Starptautiskās hokeja federācijas prezidents Renē Fāzels un Čehijas Republikas prezidents Vāclavs Klauss.
Latvijas izlases kapteinis šajā čempionātā bija Herberts Vasiļjevs, viņa palīgi bija Aleksandrs Ņiživijs un Jānis Sprukts. Latvijas izlases sastāvā bija pieteikti 22 laukuma spēlētāji un 3 vārtsargi, Latvijas izlasi jau ceturto čempionātu pēc kārtas vadīja Oļegs Znaroks. Izlases sastāvā debitēja 7 hokejisti.
Par Latvijas izlases rezultatīvāko spēlētāju kļuva Jānis Sprukts, kurš guva 2 vārtus un atdeva 3 rezultatīvas piespēles, tāpat viņš nopelnīja vislabāko lietderības koeficientu izlasē (+5), par labāko snaiperi kļuva Mārtiņš Karsums (3 vārti), visilgāk tīrā laika uz ledus pavadīja Georgijs Pujacs (124 minūtes 6 spēlēs). Latvijas izlases pamatvārtsargs Edgars Masaļskis kopumā atvairīja 91,43% metienu, vidēji spēlē viņš ielaida 2,76 ripas un aizvadīja vienu sauso spēli.
Latvijas izlase čempionātu sāka 8. maijā SAP Arēnā, Manheimā, ar spēli pret Šveices izlasi. Šo spēli klātienē vēroja 7089 skatītāju. Latvijas izlase 14. čempionātu pēc kārtas iesāka ar zaudējumu, 2006. gada čempionātā pret Čehiju gūtais neizšķirts 1:1 ir labākais rezultāts, ar ko izlase ir spējusi uzsākt čempionātu. Pret Šveici tika piedzīvots zaudējums ar 1:3. Latvijas izlases labā pirmos vārtus guva Gints Meija. Par spēles labāko Latvijas izlasē tika atzīts Edgars Masaļskis.
Nākamā spēle Latvijas izlasei bija jāaizvada ar titulēto Kanādas izlasi 10. maijā. Šo spēli klātienē vēroja 5501 skatītāju. Latvijas izlase demonstrēja katastrofālu aizsardzību un nedisciplinētu uzvedību, jo uz 6 Latvijas izlases noraidījumiem kanādieši atbildēja ar 4 gūtajiem vārtiem vairākumā. Kopumā Kanādas izlase guva 6 vārtus, tai skaitā Džons Tavaress guva 2, taču Latvijai vienīgos vārtus iemeta Georgijs Pujacs. Par spēles labāko Latvijas izlasē tika atzīts Mārtiņš Cipulis.
Izšķirošo grupu turnīra spēli pret Itālijas izlasi Latvijas izlase aizvadīja 12. maijā. Spēli klātienē vēroja 4029 skatītāju. Latvijas izlase jau spēles sākumā izvirzījās vadībā, pirmos vārtus guva Kaspars Daugaviņš. Kad rezultāts bija 3:1 Latvijas labā, tika piešķirts soda metiens uz Itālijas izlases vārtiem, ko nerealizēja jau iepriekš vārtus guvušais Aleksandrs Ņiživijs. Šajā spēlē kopumā trīsreiz tika izmantots vairākums (divreiz to izmantoja Latvijas un vienreiz Itālijas izlase). Tāpat Mārtiņš Karsums iemeta ripu tukšos vārtos. Spēles beigu rezultāts bija 5:2 Latvijas labā. Tas nozīmēja, ka Latvijas izlase turpina cīņu par iekļūšanu ceturtdaļfinālā, taču Itālija cīnās par palikšanu augstākajā divīzijā. Par spēles labāko Latvijas izlasē tika atzīts Arvīds Reķis.
Pirmo spēli kvalifikācijas turnīrā Latvijas izlase aizvadīja pret Zviedrijas izlasi 14. maijā. Spēli SAP arēnā vēroja 3078 skatītāju. Spēles sākums bija rezultatīvs, jo jau pirmajā minūtē rezultāts bija 1:1. Spēles 31. sekundē vārtus guva zviedri, taču 56. sekundē — Mārtiņš Karsums, kam tie bija jau 2. vārti čempionātā. Kopumā spēlē tika gūti 6 vārti, taču Zviedrijas izlase guva par diviem vārtiem vairāk nekā Latvijas izlase spēja gūt. Spēles beigu rezultāts bija 4:2. Par spēles labāko Latvijas izlasē tika atzīts Mārtiņš Karsums.
Otro spēli kvalifikācijas turnīrā Latvija aizvadīja ar Norvēģijas izlasi 16. maijā. Spēli klātienē vēroja 1925 skatītāju, tādējādi šī bija vismazāk apmeklētā Latvijas izlases spēle. Šajā spēlē pirmajos divos periodos tika nopelnīti vairāki noraidījumi, taču vārti netika gūti. Taču pēdējā periodā Latvijas izlase guva veselus 5 vārtus, bet norvēģi neguva vārtus. Jānis Sprukts, kas pirms tam savus pēdējos vārtus Latvijas labā Pasaules čempionātos guva 2005. gada čempionātā Austrijā, guva 2 vārtus. Taču par labāko Latvijas izlasē tika atzīts aizsargs Georgijs Pujacs.
Savu pēdējo spēli šajā čempionātā Latvija aizvadīja 17. maijā pret Čehijas izlasi. Spēli klātienē vēroja 3354 skatītāju. Spēlē pirmos divus vārtus čehi guva skaitliskajā mazākumā. Abus vārtus guva Tomāšs Rolineks. Taču spēles 52. minūtē savus pirmos un vienīgos vārtus čempionātā guva Sergejs Pečura, kas pavēra Latvijas izlasei iespējas cīnīties par panākumu šajā spēlē. Taču nepilnu minuti vēlāk čehi trešoreiz guva vārtus. Spēle beidzās ar rezultātu 1:3 Čehijas labā. Latvija ar Čehiju Pasaules čempionātos ir spēlējusi 4 reizes un trijās spēlēs čehi ir uzvarējuši Latviju ar rezultātu 3:1. Tikai vienā spēlē rezultāts ir bijis neizšķirts, nav bijusi neviena uzvara pret Čehiju. Par labāko Latvijas izlasē tika atzīts aizsargs Kristaps Sotnieks. Spēlē negūtais panākums pamatlaikā pret čehiem neļāva Latvijas izlasei kvalificēties ceturtdaļfinālam un turpināt cīņu par Pasaules čempionāta medaļām.
Uz 2010. gada Pasaules čempionāta hokejā rīkošanu pieteicās četras valstis. Tās bija:
 ZviedrijaSlovākijas un Zviedrijas pieteikumus noraidīja, tos pārcēla uz 2011. gada Pasaules hokeja čempionātu. Vēlāk dažādu gadu čempionātus tika uzticēts rīkot visām četrām valstīm. Slovākija saņēma tiesības rīkot 2011. gada Pasaules čempionātu hokejā, Zviedrija — sākotnēji 2012. gada Pasaules čempionātu hokejā, vēlāk tai tika piedāvāts rīkot 2013. gada čempionātu, bet 2012. gada čempionātu hokejā uzticēja rīkot Somijai. Savukārt Baltkrievija saņēma tiesības rīkot 2014. gada Pasaules čempionātu hokejā.Čempionāta rīkotāju noteica balsojumā starp Baltkrievijas un Vācijas pieteikumiem, balsošanas rezultātus 2005. gada 15. maijā paziņoja Starptautiskās hokeja federācijas prezidents Renē Fāzels. Baltkrievija ieguva 18 balsis, Vācija — 89 balsis.
 Slovākijas kandidatūru pārcēla uz nākamo gadu, ar tiesībām rīkot 2011. gada Pasaules čempionātu hokejā
 Zviedrijas kandidatūru pārcēla uz nākamo gadu, ar tiesībām rīkot 2011. gada Pasaules čempionātu hokejāVācija, arī kā Rietumvācija, jau bija rīkojusi 1930., 1955., 1975., 1983., 1993. un 2001. gada čempionātus. Tāpat Vācija bija rīkojusi 1936. gada Olimpisko hokeja turnīru, kas arī tiek uzskatīts par Pasaules čempionātu.
Oficiālā 2010. gada Pasaules hokeja čempionāta dziesma ir Scooter "Stuck on Replay". Dziesma ir iekļauta albumā Under The Radar Over The Top un tika izdota 2010. gada 12. martā kā ceturtais albuma singls.
2010. gada Pasaules hokeja čempionāta talismans ir "Dinozaurs Urmels uz ledus" (vācu: Urmel auf dem Eis). Šo tēlu radīja Makss Krūzs un vācu līdzjutējiem tas ir pazīstams no Augsburgas lellēm un no filmas "Urmels no ledus". Tas ir bijis arī Vācijas hokeja izlases talismans. Talismans valkā kreklu, uz kura ir rakstīts spēlētāja numurs 10.
Oficiālais 2010. gada Pasaules hokeja čempionāta moto tika paziņots 2009. gada 2. septembrī. Tas ir DEUTSCHLAND AUF EIS (tulkojumā: Vācija uz ledus).
2010. gada Pasaules hokeja čempionāta spēles bieži apmeklēja īpašie viesi, tie ir Kanādas hokeja leģenda Veins Greckis, Padomju Savienības hokeja izlases vārtsargs (desmitkārtējs pasaules čempions) Vladislavs Tretjaks, un Vācijas "gadsimta hokejists" Ērihs Kīnakls. Tie visi ir uzņemti Starptautiskās hokeja federācijas slavas zālē. Viņi kopā ar vēl citiem hokejistiem bija īpašie biedri kampaņā pret dopinga lietošanu.
74. Pasaules čempionāta atklāšanas spēle notika Veltins-Arena Gelzenkirhenē 7. maijā pulksten 21:15 (pēc Latvijas laika) starp ASV un Vācijas valstsvienībām. Veltins-Arena arēnas ietilpība ir 76 152 cilvēki. Tā ir lielāka nekā iepriekšējais pasaules rekords hokeja spēles apmeklētības ziņā, tas bija 74 554 cilvēki un to uzstādīja Mičiganas Universitāte.Ginesa rekordu amatvīrs Kristians Toife paziņoja par Ginesa rekorda apstiprinājumu, viņš teica, ka Gelzenkirhene ir pārspējusi iepriekšējo Ginesa rekordu un ir arī pārspējusi prognozēto rekordu par vairāk kā 3000 cilvēkiem. Pamatojoties uz Starptautiskās Hokeja federācijas un Ginesa rekordu sniegtajām ziņām šo spēli apmeklēja 77 803 cilvēki. ASV hokeja izlases hokejisti Eriks Nistroms un Deivids Moss ir vienīgie, kas ir piedalījušies gan šajā, gan iepriekšējā (Mičiganas Universitātes) rekorda uzstādīšanas spēlē.
ASV hokejists Raiens Kārters pēc ASV—Vācijas spēles atzina, ka vācu hokeja fani arēnā bija radījuši lielu troksni, tādēļ ASV hokejistiem savā starpā bija grūti komunicēt un tas noveda pie zaudējuma. Tāpat Kārters atzina, ka Vācijas atbalstītāji bija kā 7 laukuma spēlētājs Vācijai. Vācijai pēc 17 gadu ilga pārtraukuma izdevās uzvarēt ASV hokejistus, pateicoties Fēliksa Šica rezultatīvajam metienam papildlaika sākumā. Iepriekš Vācija uzvarēja ASV 1993. gada Pasaules hokeja čempionātā, kas arī notika Vācijā, Dortmundē, ar rezultātu 6:3.Atklāšanas ceremonijā piedalījās arī Vācijas prezidents Horsts Kēlers un citi Vācijas politiķi.
2010. gada Pasaules hokeja čempionātā piedalījās 16 valstis, 13 no Eiropas, 1 no Āzijas un 2 no Ziemeļamerikas.
Komandas tika sadalītas pa grupām atbilstoši iegūtajai vietai 2009. gada Pasaules rangā, kurš kļuva zināms pēc 2009. gada Pasaules hokeja čempionāta noslēgšanās. 2010. gada ziemas olimpiskās spēles netika ņemtas vērā. Iekavās norādīta komandas vieta Pasaules rangā pēc 2009. gada Pasaules hokeja čempionāta noslēgšanās.
Katras izlases sastāvā ir vismaz 15 hokejisti (uzbrucēji un aizsargi) un 2 vārtsargi. Bet tomēr pārsvarā tie ir 20 hokejisti un 3 vārtsargi. Visām izlasēm savs sastāvs bija jānosauc līdz pirmajai Starptautiskās hokeja federācijas sanāksmei 2010. gada 6. maijā.
Sešpadsmit komandas bija sadalītas četrās grupās. Pēc tam, kad visas grupas komandas aizvadīja savstarpējās spēles, katras grupas trīs labākās komandas kvalificējās nākamajai kārtai, savukārt ceturto vietu ieguvēji cīnījās par palikšanu Elites divīzijā.
A un D grupu spēles tika aizvadītas Ķelnē, izņemot pašu pirmo D grupas spēli, kura tika aizvadīta Gelzenkirhenē, bet B un C grupas spēles tika aizvadītas Manheimā.
Katras pirmās kārtas grupas 3 labākās komandas kvalificējās otrajai kārtai, kur tās tika sadalītas divās grupās: A un D grupu komandas sacentās E grupā, savukārt B un C grupu komandas spēlēja F grupā.
Katra komanda otrajā kārtā aizvadīja trīs spēles, pa vienai spēlei pret katru no trīs komandām, kas otrajai kārtai kvalificējās no pretējās grupas. Kopā tika skaitītas gan šīs trīs spēles, gan arī 2 spēles, kas jau aizvadītas pirmajā kārtā pret komandām, kas arī kvalificējās otrajai kārtai.
Turnīrā par palikšanu Elites divīzijā savā starpā sacentās visu pirmās kārtas grupu vājākās komandas. Divas labākās komandas saglabāja vietu Elites divīzijā un iespēju piedalīties 2011. gada Pasaules čempionātā, savukārt 2 vājākās komandas nākamgad startēs 1. divīzijā.
Sarakstā iekļauti 10 labākie vārtsargi pēc atvairīto metienu procenta, kuri ir aizvadījuši vismaz 40% no visa komandas spēlētā laika.
Šos spēlētājus izvēlas izlašu galvenie treneri. Pirms katra spēlētāja vārda ir norādīts spēlētāja numurs.
Starptautiskā hokeja federācija 2010. gada Pasaules čempionāta spēļu tiesāšanai ir izraudzījusies 16 tiesnešus un 16 līnijtiesnešus. Šeit ir uzskaitīti gan tiesneši, gan līnijtiesneši:
2010. gada Pasaules čempionāta pirmās divīzijas turnīrs notika laika posmā no 17. līdz 25. aprīlim. Divīzijas turnīrs notika divās grupās, kopumā piedalījās 12 izlases. Katras grupas uzvarētājs kvalificējās 2011. gada Pasaules čempionāta Augstākajai divīzijai. Katrā grupā pēdējo vietu ieņēmusī izlase tika pazemināta uz 2011. gada Pasaules čempionāta 2. divīziju.
2010. gada Pasaules čempionāta otrās divīzijas turnīrs notika laika posmā no 10. līdz 14. aprīlim. Divīzijas turnīrs notika divās grupās, kopumā piedalījās 12 izlases. Katras grupas uzvarētājs kvalificējās 2011. gada Pasaules čempionāta 1. divīzijai. Katrā grupā pēdējo vietu ieņēmusī izlase tika pazemināta uz 2011. gada Pasaules čempionāta 3. divīziju.
2010. gada Pasaules čempionāta trešās divīzijas turnīrs notika laika posmā no 13. līdz 18. aprīlim. Divīzijas turnīrs notika divās grupās, kopumā piedalījās 12 izlases. Katras grupas uzvarētājs kvalificējās 2011. gada Pasaules čempionāta 2. divīzijai.
Galīgo vietu sadalījumu grupā noteica spēles starp 1. un 2. vietu, 3. un 4. vietu ieguvušajām izlasēm. Savstarpējo spēļu rezultātiem grupas turnīrā nebija nozīmes vietu sadalījuma noteikšanā.
Starptautiskā hokeja federācija pārdeva čempionāta pārraides tiesības šādām telekompānijām:
Latvijā hokeja spēles bija iespējams vērot televīzijas kanālā TV3 un TV6 latviešu valodā, kā arī 3+ krievu valodā. Tāpat arī tās varēja vērot Viasat Sport Baltic kanālā.

Šajā lapā ir apkopoti 2011. gada laikapstākļi Latvijā. Gads ar vidējo gaisa temperatūru +7,3 °C (+7,27 °C), kas ir 1,5 grādu virs normas, ierindojās siltāko gadu 7. vietā. Vislielākā temperatūras novirze no normas bija decembrī — aptuveni +4,5 °C. Aukstāks par normu bija tikai februāris, tā vidējā gaisa temperatūra valstī kopumā bija −8,9 °C jeb 4,1 grādu zem klimatiskās normas. Pārējo mēnešu vidējās gaisa temperatūras novirze no ilggadējiem vidējiem rādītājiem bija no +0,5 grādiem maijā līdz +3,1 grādam jūlijā. Nokrišņu daudzums 2011. gadā bija tuvs normai — 690 mm (104%). Vairāk nokrišņu nekā ierasts bija janvārī, februārī, maijā, jūlijā, augustā un decembrī, savukārt pārējos mēnešos nokrišņu daudzums bija mazāks par normu. Visvairāk nokrišņu attiecībā pret normu bijis decembrī — vismaz 170%, savukārt martā un novembrī nokrišņu daudzums bija tikai puse no normas.
Kā vienu no neparastākajām 2011. gada parādībām var atzīmēt noturīgo sniega segu 2010./2011. gadu ziemā — sniegs Latviju klāja no 2010. gada novembra beigām līdz pat 2011. gada aprīļa sākumam, Alūksnē un Valkā vēl 1. aprīlī bija 28—29 cm dziļš sniegs. Vasara izcēlās ar karstuma viļņiem un spēcīgiem pērkona negaisiem, rudens bija neparasts ar stabilo siltumu un sausumu. Savukārt 2011./2012. gadu ziemā līdz gada beigām nekur Latvijā neizveidojās noturīga sniega sega, kas arī ir liels retums. Ar sniega trūkumu izcēlās jau novembris — tik maz sniega kā 2011. gada novembrī vēl bija tikai 1991. gadā, kā arī 1938. gadā, kad saskaņā ar tolaik darbojošos staciju datiem sniega segas nebija vispār. Gaisa temperatūras amplitūda 2011. gadā bija no −28, −31 grāda vairākos februāra rītos Latgalē un Vidzemē līdz +32 grādiem 7. un 9. jūnijā jūras piekrastē un 21.—22. jūlijā daudzviet Latvijā, Ventspilī 21. jūlijā tika reģistrēti +32,3 grādi.
2010./2011. gada ziema, ar vidējo gaisa temperatūru −6,2 °C (20. aukstākā), bija tikai 0,5 grādus siltāka par iepriekšējo ziemu, kuras aukstākais mēnesis bija janvāris, šoziem janvāris bija siltākais sezonas mēnesis. Decembra un februāra mēneša vidējās gaisa temperatūras pagājušā ziemā bija tuvas normai, bet šoziem tās bija 4 grādus zemākas par normu un sezonas aukstākais mēnesis bija februāris. Nokrišņu daudzuma ziņā, pateicoties decembrim un janvārim, ziema, ar kopējo nokrišņu daudzumu 136% no normas, bija septītā ar nokrišņiem visbagātākā pēdējos gandrīz 90 gados. Baltijas jūru pārklāja plašākais ledus kopš 1987. gada, Rīgas līcis aizsala pilnībā. Pēdējie ledus gabali izkusa Rīgas līča dienvidu daļā 7. maijā, savukārt Botnijas līča ziemeļos — pēc 20. maija.2011. gada pavasaris, tāpat kā gadu iepriekš, bija vienu grādu siltāks par normu. Siltāki par normu gan 2010. gadā, gan šogad bija arī visi pavasara mēneši. Savukārt nokrišņu ziņā, lai gan pēc sausajiem marta un aprīļa mēnešiem, maijā nokrišņu bija vairāk par normu, 2011. gada pavasaris kopumā bija sausāks (86% no normas) kā gadu iepriekš (119%).2011. gada vasaras vidējā gaisa temperatūra bija +18,0 °C (2,2 grādus virs normas) un nokrišņu daudzums — 274 mm (125% no normas). Pateicoties siltajiem jūnijam un jūlijam, 2011. gada vasara siltāko vasaru rindā atkal bija augšgalā — tā dalīja 2.—3. vietu ar 2002. gadu, par 0,4 grādiem atpaliekot no vissiltākās — 2010. gada vasaras. Nokrišņu gan bija mazāk kā iepriekšejā vasarā. 2010. gada vasara bija 3. mitrākā pēdējos gandrīz 90 gados, bet 2011. gada vasaras kopējais nokrišņu daudzums to ierindojis mitrāko vasaru 20. vietā. 2011. gada jūlijs Latvijā pagāja ar ievērojami siltu un nokrišņiem bagātu laiku. No visiem 2011. gada mēnešiem jūlija vidējai gaisa temperatūrai bija otra lielākā pozitīvā novirze no normas. Tomēr arī 2011. gada jūnijs bija ievērojami siltāks par normu (vissiltākais vasaras sākuma mēnesis 21. gadsimtā un otrais siltākais jūnijs Latvijā pēdējos 88 gados). Tādējādi laiks no 2011. gada 1. jūnija līdz 31. jūlijam ir bijis vissiltākais vasaras pirmo divu mēnešu periods Latvijā pēdējos 88 gados, tiesa gan, dalot pirmo vietu ar analoģisku periodu 1999. gadā. Arī nokrišņu daudzuma ziņā jūlijs bija ar 2011. gadā vislielāko mēneša nokrišņu daudzuma novirzi no normas. Tomēr, ja temperatūra pārsvarā turējās vairāk vai mazāk virs normas, nokrišņu daudzums bija svārstīgs — sausāki par normu mēneši mijās ar nokrišņiem bagātākiem. Savukārt augusts bija mērens un tuvs normai gan siltuma, gan mitruma ziņā.
Ar siltu un sausu novembri noslēdzās 2011. gada rudens. Visi tā mēneši bija siltāki par normu. Līdz ar to viss gadalaiks ar vidējo gaisa temperatūru +8,5 °C (2 grādus virs normas) kļuva par piekto siltāko rudeni Latvijā. Savukārt nokrišņu daudzuma ziņā visi rudens mēneši bija sausāki par normu. Līdz ar to aizvadītais rudens ar nokrišņu daudzumu 68% no ilggadīgās normas ierindojās sausāko rudeņu 12. vietā.
Janvāra vidējā gaisa temperatūra kopumā Latvijā bija −3,0 °C (1,7 grādus virs ilggadīgās normas). Tādējādi janvāris 2011. gadā bija 8,5 grādus siltāks kā gadu iepriekš, kad tika piedzīvots sestais aukstākais gada pirmais mēnesis Latvijā. Siltāks par normu 2011. gada janvāris bija visā Latvijā. Vistuvāk normai mēneša vidējā gaisa temperatūra bija jūras piekrastes rajonos, it sevišķi Kurzemes pusē. Savukārt Vidzemē bija vislielākie noviržu no normas kontrasti: no 1,5 grādiem virs normas Ainažos līdz 2,4 grādiem Gulbenē. Janvāra nokrišņu daudzums kopumā Latvijā bija 142% no ilggadīgās normas, tādējādi ierindojot to ar nokrišņiem visbagātāko janvāru datu rindas 15. vietā. Vairāk par normu nokrišņu bija lielākajā Latvijas daļā. Vidzemē vislielākie noviržu no normas kontrasti bija ne tikai temperatūrai, bet arī nokrišņiem: no 93% no normas Rīgā līdz 219% Salacgrīvā. Savukārt Kurzemē gan mēneša vidējā gaisa temperatūra, gan mēneša nokrišņu daudzums bija vistuvāk normai.Ar mēneša vidējo gaisa temperatūru −8,9 °C (4,1 grādu zem ilggadīgās normas) 2010./2011. gadu kalendārās ziemas pēdējais mēnesis februāris bija 13. aukstākais Latvijā pēdējos 88 gados. Februāris bija jūtami auksts visā Latvijā. Viszemākās mēneša vidējās gaisa temperatūras un vislielākās to novirzes no normas bija Latvijas austrumu daļā. Turpretī Kurzemes jūras piekrastes rajonos un Rīgas centrā mēneša vidējās gaisa temperatūras bija ap 4 grādiem augstākas un ar teritoriāli vismazākajam noviržu no normas vērtībām. Nokrišņu daudzums 2011. gada februārī kopumā Latvijā bija nedaudz zem ilggadīgās normas (93%). Latvijas lielākajā daļā mēneša nokrišņu daudzums bija mazāks par normu. Vismazākais nokrišņu daudzums salīdzinājumā ar normu bija Latvijas centrālajos rajonos, bet kopumā vislielākais, lai arī kontrastains, Latvijas dienvidaustrumu daļā.
2011. gada marta vidējā gaisa temperatūra kopumā Latvijā bija −0,5 °C, kas ir 1 grādu virs ilggadīgās normas. Siltāks par normu marts bija visā Latvijā. Vistuvāk normai gaisa temperatūra bija Latvijas austrumu daļā — Alūksnes un Latgales augstieņu rajonos, bet Rīgas jūras līča rietumu piekrastē 2011. gada marts bija līdz pat 1,5 grādiem siltāks par normu. Ar mēneša nokrišņu daudzumu vidēji Latvijā 17,1 mm (52% no ilggadīgās normas) marts bija 14. sausākais pēdējos gandrīz 90 gados. Mēneša nokrišņu daudzums mazāks par normu bija visā Latvijā. Vismazāk (ap 30% no normas) nokrišņu bija Latvijas vidusdaļā, bet visvairāk (98% no normas), pateicoties 11. marta lietum un sniegam (diennakts nokrišņu daudzums — 60% no visa mēneša normas) — Kuldīgā.Aprīļa vidējā gaisa temperatūra kopumā Latvijā bija +6,8 °C, kas ir 2,1 grādu virs ilggadīgās normas. Tādējādi aizvadītais aprīlis ir desmitais siltākais pēdējos gandrīz 90 gados. Mēnesis siltāks par normu bija visā Latvijā. Auksto vēju no jūras puses ietekmē viszemākās mēneša vidējās gaisa temperatūras (+4,7 līdz +4,8 grādi) bija Rīgas jūras līča austrumu daļā. Jūras piekrastes teritorijās gaisa temperatūra bija arī vistuvāk normai — Saulkrastos tikai 0,1 grādu virs tās. Turpretī iekšzemē bija jūtami siltāks par ilggadīgiem vidējiem rādītājiem, visaugstākā mēneša vidējā gaisa temperatūra (+8,3 °C) un tās novirze no normas (+2,8 grādi) tika reģistrētas Bauskā. 2011. gada aprīļa nokrišņu daudzums vidēji Latvijā bija 24,5 mm (62% no ilggadīgās normas), tādējādi ierindojot šo mēnesi sausāko aprīļu rindas trešā desmita vidū. Lielākajā Latvijas daļā aprīļa nokrišņu daudzums bija zem normas. Nokrišņu mēneša "plāns" tika izpildīts tikai Kurzemes vidienē — šeit sevišķi intensīvi nokrišņi bija 8. aprīlī. Vismazāk nokrišņu gan pēc to daudzuma, gan salīdzinājumā ar normu bija Vidzemē un Latgales dienvidos — Krāslavas novada Piedrujā, Lubānā un Zosēnos tikai 37—39% no normas.
2011. gada maija vidējā gaisa temperatūra kopumā Latvijā bija +11,2 °C, kas ir 0,5 grādu virs ilggadīgās normas un 1 grādu mazāk, kā 2010. gadā. Maijs lielākajā Latvijas teritorijas daļā bija siltāks par ilggadīgiem vidējiem rādītājiem. Vislielākie noviržu no normas kontrasti bija ap Rīgas jūras līci — tā rietumu piekrastē mēneša vidējās gaisa temperatūras bija 1,3—1,4 grādus virs normas, bet austrumu piekrastes teritorijās svārstījās ap normu (±0,1 grādu no tās). Mēneša nokrišņu daudzums vidēji Latvijā bija 62,7 mm (128% no ilggadīgās normas), tādējādi ierindojot šo mēnesi mitrāko maiju rindas trešā desmita vidū. Siltajā gadalaikā nokrišņi bieži ir lokālu lietusgāžu veidā, tādējādi to teritoriālais sadalījums ir nevienmērīgs. Arī 2011. gada maijā nokrišņu noviržu no normas kontrasti bija visos Latvijas reģionos. Vismazākais nokrišņu daudzums, salīdzinot ar normu, bija Liepājā un Rucavā — ap 80% no normas, kā arī Salacgrīvā — 90%. Turpretī Saulkrastos un Kalnciemā mēneša nokrišņu "plāns" tika pārsniegts par 70—80%.Ar mēneša vidējo gaisa temperatūru +17,3 °C (2,6 grādus virs normas) 2011. gada jūnijs bija vissiltākais vasaras sākuma mēnesis 21. gadsimtā un otrais siltākais jūnijs Latvijā pēdējos 88 gados. Siltāks par normu 2011. gada jūnijs bija visā Latvijā. Vislielākās mēneša vidējās gaisa temperatūras novirzes no normas bija Ventspilī (+3,7 °C) un Vidzemes ziemeļu daļā (3,0—3,1 °C), bet vistuvāk normai (1,8—1,9 grādus virs tās) mēneša vidējā gaisa temperatūra bija Jelgavā un Alūksnē. Ar mēneša nokrišņu daudzumu 42 mm (66% no ilggadīgās vidējās normas) 2011. gada jūnijs bija 21. gadsimtā otrais sausākais (pēc 2006. gada jūnija), bet pēdējos 88 gados 14. sausākais. Mazāks par normu mēneša nokrišņu daudzums bija lielākajā Latvijas daļā. Ar mēneša nokrišņu daudzumu 24% no normas vissausākais laiks bija Rūjienā, bet mēneša normatīvās vērtības pārsniegums bija tikai Kuldīgā (102%) un Dobelē (114%).Ar mēneša vidējo gaisa temperatūru +19,8 °C (3,1 grādu virs ilggadīgās normas) 2011. gada jūlijs ir otrais siltākais vasaras vidus mēnesis Latvijā pēdējos 88 gados. Tādējādi vissiltāko jūliju pirmajā desmitā ir jau seši šī gadsimta jūlija mēneši, turklāt pagājušā, 2010. gada jūlijs ar mēneša vidējo gaisa temperatūru +21,5 °C (4,8 grādi virs normas) ir bijis vissiltākais. Jūtami siltāks par normu 2011. gada jūlijs bija visā Latvijā. Vislielākās mēneša vidējās gaisa temperatūras novirzes no ilggadīgās normas bija Vidzemē, Rūjienā un Priekuļos sasniedzot 3,6—3,8 °C. Vistuvāk normai mēneša vidējā gaisa temperatūra bija Kurzemes dienvidrietumos — Rucavā un Liepājā 2,1 grādu virs tās. Ar mēneša nokrišņu daudzumu 119 mm (152% no ilggadīgās vidējās normas) 2011. gada jūlijs ir bijis šajā gadsimtā ar nokrišņiem visbagātākais, bet pēdējos 88 gados 6. mitrākais. Ilggadīgo meteoroloģisko novērojumu rezultāti rāda, ka visvairāk nokrišņu jūlijā ir bijis 1945. gadā, kad mēneša nokrišņu "plāns" tika pārsniegts gandrīz divas reizes.Ar mēneša vidējo gaisa temperatūru +16,8 °C (0,8 grādus virs ilggadīgās normas) 2011. gada augusts ir ierindojies siltāko augustu trešajā desmitā. Siltāks par normu 2011. gada augusts bija visā Latvijā. Visos reģionos bija vērojamas mēneša vidējās gaisa temperatūras noviržu no ilggadīgās normas svārstības, lielākoties 0,6—1,2 grādu robežās. Ar mēneša nokrišņu daudzumu 112 mm (147% no ilggadīgās vidējās normas) 2011. gada augusts ir bijis pēdējos 88 gados 16. mitrākais. Augusta nokrišņu daudzums teritorijas lielākajā daļā bija vairāk par normu. Visvairāk lija Kurzemes un Viduslatvijas ziemeļu daļā — Kolkā un Kalnciemā mēneša nokrišņu "plāns" tika pārsniegts vairāk kā divas reizes. Zemāks par normu (līdz 78—94% no tās) mēneša nokrišņu daudzums bija tikai vietām Vidzemes augstākajās vietās un Latgalē.Ar mēneša vidējo gaisa temperatūru +13,4 °C (1,8 grādus virs ilggadīgās normas) 2011. gada septembris ir ierindojams siltāko septembru otrajā desmitā. Siltāks par normu 2011. gada septembris bija visā Latvijā. Vislielākās novirzes no ilggadīgās normas bija Austrumlatvijas ziemeļu un ziemeļrietumu daļā, Ainažos un Skultē sasniedzot +2,4 °C, +2,5 °C, bet vistuvāk normai mēneša vidējā gaisa temperatūra bija Latvijas dienvidu un vietām centrālajos rajonos. Ar mēneša nokrišņu daudzumu 50 mm (69% no ilggadīgās vidējās normas) 2011. gada septembris ierindojās sausāko septembru trešajā desmitā. Septembrī zemāks par normu nokrišņu daudzums bija Latvijas lielākajā daļā. Vismazāk — tikai trešdaļa no mēneša "plāna" — nolija pār Rīgu, mazāks par pusi no normas bija nokrišņu daudzums arī Dobelē, Stendē un Rēzeknes novada Griškānos. Turpretī Ventspilī un Siguldā mēneša pirmo dienu bagātīgās lietusgāzes deva būtisku ieguldījumu mēneša "plāna" pārsniegšanai par attiecīgi 40% un 30%. Nedaudz lielāks par normu mēneša nokrišņu daudzums bija arī Salacgrīvā, Pļaviņās un Skrīveros.Ar mēneša vidējo gaisa temperatūru +7,8 °C (1,2 grādus virs ilggadīgās normas) 2011. gada oktobris ir ierindojies siltāko oktobru otrā desmita beigās. Siltāks par normu tas bija visā Latvijā. Vislielākās novirzes no ilggadīgās normas bija Vidzemes ziemeļu daļā un Kurzemes rietumos — Baltijas jūras piekrastē, Ventspilī sasniedzot 1,8 grādus virs normas. Vistuvāk normai — 0,6 grādus virs tās — mēneša vidējā gaisa temperatūra bija Jelgavā un Daugavpilī. Ar mēneša nokrišņu daudzumu 55 mm (83% no ilggadīgās normas) 2011. gada oktobris ierindojās sausāko oktobru trešā desmita beigās. 2011. gada oktobrī zemāks par normu nokrišņu daudzums bija lielākajā Latvijas daļā. Daugavpilī un Krāslavas novada Piedrujā to daudzums bija tikai puse no "plāna", Latvijas vidusdaļā 55—70%. Stiprāku lietusgāžu atsevišķās dienās rezultātā nedaudz virs normas mēneša nokrišņu daudzums bija Liepājā, Rucavā un Lubānas novadā.2011. gada novembris ar vidējo Latvijā gaisa temperatūru +4,4 °C (2,9 grādus virs normas) kļuva par septīto vissiltāko rudens noslēguma mēnesi Latvijā pēdējos 88 gados. Jūtami siltāks par normu 2011. gada novembris bija visā Latvijā. Vislielākās novirzes no ilggadīgās normas bija Latvijas ziemeļu daļā, Ventspilī un Rūjienā sasniedzot 3,4 °C. Savukārt vistuvāk normai — 2,1—2,5 grādus virs tās — mēneša vidējā gaisa temperatūra bija Latvijas dienvidaustrumos. Nokrišņu daudzums 2011. gada novembrī kopumā Latvijā bija 50% no normas, tādējādi ierindojot to sausāko novembru 9. vietā. Šī gada novembrī zemāks par normu nokrišņu daudzums bija visā Latvijā. Kopumā vismazāk nokrišņu bija Latvijas vidusdaļā, bet visvairāk — Vidzemē, Priekuļos sasniedzot 86% no normas.Ar mēneša vidējo gaisa temperatūru +2,1 °C (4,5 grādus virs ilggadīgās normas) 2011. gada decembris kļuva par otro siltāko gadu noslēdzošo mēnesi pēdējos 88 gados. Jūtami siltāks par normu decembris bija visā Latvijā. Vislielākās novirzes no ilggadīgās normas bija Latvijas austrumu daļā, Rēzeknē un Gulbenē sasniedzot 5,3 °C. Savukārt vistuvāk normai mēneša vidējā gaisa temperatūra bija Kurzemē, Kolkā un Mērsragā: 3,1—3,3 grādus virs tās. Ar kopējo nokrišņu daudzumu 88 mm (175% no ilggadīgās normas) 2011. gada decembris kļuva par vismitrāko gadu noslēdzošo mēnesi Latvijā, apsteidzot līdz šim ar nokrišņiem visbagātākos, 1999. un 2010. gadu decembrus, par 8 mm. Zemāks par normu nokrišņu daudzums bija tikai Rīgā (88% no normas) un Krāslavas novada Piedrujā (83%). Turpretī Kurzemes un Vidzemes rietumu daļā mēneša nokrišņu daudzums pārsniedza normu vairāk kā divas, Salacgrīvā gandrīz trīs (273%) reizes. Kolkā, Dobelē, Stendē un Salacgrīvā 2011. gada decembra nokrišņu daudzums bija vislielākais šajās vietās gada pēdējā mēnesī novērotais.
Naktī Latvijas teritoriju no rietumiem sasniedza aktīvs ciklons, atnesot stipru snigšnu un dienā arī atkusni. Pastiprinājās brāzmains vējš, kas nakts otrajā pusē Liepājā sasniedza 21 m/s. Sniega segas biezums Rīgā no rīta bija 49 cm.
Elektroenerģijas piegāde traucēta vairāk nekā 50 000 "Latvenergo" klientu. Tika iesaistīta arī Zemessardze, lai likvidētu elektroenerģijas pārrāvumus Rēzeknes un Ludzas apkaimē.
5. janvāris — sniega segas biezums Rīgā no rīta sasniedza 56 cm, bet jau vakara mērījumi parādīja, ka tas ir pieaudzis līdz 58 cm.
Ministru kabinets ārkārtas sēdē vienojās par ārkārtējās situācijas izsludināšanu saistībā ar ilgstošiem elektroapgādes traucējumiem. Ievērojot Latvijas Vides, ģeoloģijas un meteoroloģijas centra sniegto informāciju par laika apstākļiem, kas novērojami kopš 2010. gada 24. decembra, kā arī turpmākās laika prognozes un izvērtējot sabiedrībai nodarīto kaitējumu un iespējamo turpmāko kaitējumu sabiedrībai, videi un saimnieciskās darbības interesēm, ārkārtas situācija izsludināta 40 novados.
Latvijas lielākajā daļā pastiprinājās dienvidu, dienvidaustrumu vējš brāzmās sasniedzot 15 m/s. Pēcpusdienā sākot no Latvijas rietumu rajoniem, bet pievakarē arī centrālajos rajonos un Rīgā sākās sniegputenis.
7. janvāris — dienas pirmajā pusē daudzviet Latvijā stipri sniga un putināja. Vakarā Rīgā sniega segas biezums sasniedza 60 cm.
8. janvāris — dienas laikā Latviju no dienvidrietumiem turpināja šķērsot siltā atmosfēras fronte, kā rezultātā visā valsts teritorijā iestājās atkusnis un sniega segas biezums sāka strauji samazināties. Pēcpusdienā Rīgā tika novērots mēreni stiprs lietus, kā rezultātā sniega segas biezums saruka par 10 cm.
10. janvāris — turpinoties atkusnim, gaisa temperatūra daudzviet Latvijā bija virs +2 °C, tādējādi par vairāk kā 5 grādiem pārsniedzot vidējo. Rīgā gaiss iesila līdz +2,9 °C.
11. janvāris — Kurzemes un Zemgales upēs atkušņa dēļ pēdējās trīs dienās cēlās ūdens līmenis. Bārtā tas cēlās teju par metru, bet citās mazajās Kurzemes un Zemgales upēs — vidēji par 20—60 cm. Ūdens līmeņa paaugstināšanās tika novērota arī Ventā — vidēji par 20—40 cm, bet Lielupē — par 10—30 cm.
Naktī debesīm skaidrojoties, visā Latvijā strauji pazeminājās gaisa temperatūra. Latgalē gaiss atdzisa līdz −21 °C. Rīgā −14,0 °C.
Dienā Latviju no rietumiem sasniedza siltā atmosfēras fronte, atnesot mērenu snigšanu, kas dienā rietumu rajonos, bet pievakarē arī Rīgā, pie negatīvas gaisa temperatūras, pārgāja lietū. Rezultātā veidojās stiprs apledojums, bet gaisam pakāpjoties virs 0 grādiem, sākot no Kurzemes, iestājās atkusnis.
25. janvāris — naktī Latvijā sākās sniegputenis un pastiprinājās brāzmains dienvidu, dienvidrietumu vējš.
27. janvāris — naktī centrālajos rajonos un Vidzemē zem skaidrām debesīm, temperatūra pazeminājusies līdz pat −24 grādiem. Ap plkst. 5 rītā autoceļa A1 39. kilometrā pie Skultes temperatūra pazeminājās līdz −23,8 °C. Rīgas austrumu pievārtē temperatūra noslīdēja līdz −22 °C. Rīgas lidostā −16,3 °C. Zem mākoņiem Kurzemē un Latgalē sals bija krietni mazāks.
5. februāris — visu dienu Latvijā bija spēcīgi slapja sniega nokrišņi, kas dienas otrajā pusē, atsevišķos reģionos, pārgāja mēreni stiprā lietū.
8. februāris — no Zviedrijas dienvidiem uz Igauniju pārvietojās ļoti aktīvs ciklons "Nicolas", ar ko bija saistīta vēja pastiprināšanās, kas no rīta jūras piekrastē sasniedza vētras spēku. Stiprs vējš pūta arī dienas gaitā — vēja brāzmu stiprums jūras piekrastē sasniedza 22—28 m/s, līča piekrastē, kā arī vietām iekšzemes reģionos 20—24 m/s. Arī Rīgā vēja brāzmas sasniedza vētras spēku: vēja ātrums brāzmās sasniedza pat 25 m/s. Ar stipro vēju bija saistīta arī ūdenslīmeņa celšanās Rīgas līča dienvidos — Andrejostā ūdens līmenis paaugstinājās līdz 125 cm virs nulles atzīmes.
9. februāris — pēcpusdienā un vakarā Latvijā tika novērota kārtējā vēja pastiprināšanās.
11. februāris — aktīvs ciklons no Skandināvijas virzījās uz dienvidaustrumiem, līdz ar to sniga un putināja Latvijas teritorijas lielākajā daļā. No rīta un dienā, daļā teritorijas, tika novērota ļoti intensīva snigšana. Vakarā visbiezākā sniega sega bija Alūksnē — 50 cm, Zosēnos 38 cm, Daugavpilī 34 cm, bet Skrīveros 33 cm. Rīgā sniega segas biezums pieauga līdz 31 cm. Vislielākais sniega segas pieaugums tika fiksēts Daugavpilī, Mērsragā un Rīgā — attiecīgi 19, 17 un 16 cm.
13. februāris — virs Baltijas jūras reģiona ziemeļu daļas, pastiprinoties anticiklonam, debesis Latvijā skaidrojās un ar ziemeļu vēju sāka ieplūst arktiskās gaisa masas. Naktī un rītā sals vietām Latvijā sasniedzis −20 grādu atzīmi, bet dienā tikai valsts rietumu daļā temperatūra pakāpās virs −10 grādiem.
14. februāris — Jelgavā gaisa temperatūra pazeminājusies līdz −27,1 grādam, citviet valstī bija −20 līdz −26 grādu sals, jūras piekrastē Kurzemē ap −15, −19 grādiem. Priekuļu novērojumu stacijā pie Cēsīm tika fiksēti −25,7 grādi, un tā ir zemākā gaisa temperatūra, kas fiksēta šajā datumā — 14. februārī, kopš tur sākti meteo novērojumi. Iepriekšējais aukstākais 14. februāra rīts Cēsu pusē bija 1979. gadā, kad bija −25,5 grādu sals. Rīgas centrā gaiss atdzisis līdz −18,4 grādiem, bet lidostas "Rīga" meteoroloģiskajā stacijā fiksēts −24,0 grādu sals.
15. februāris — daudzviet valsts austrumu un centrālajā daļā temperatūra pazeminājās līdz −26, −30 grādiem. Mazāks sals valdīja Kurzemē un augstākā gaisa temperatūra bija Kolkā, kur temperatūra nenoslīdēja zemāk par −15,8 grādiem. Zemākā gaisa temperatūra Latvijā tika reģistrēta Lielvārdes novada Kaibalā, kur temperatūra pazeminājās līdz −31,0 °C. Savukārt saskaņā ar LVĢMC datiem zemākā gaisa temperatūra fiksēta Zosēnos — tur temperatūra pazeminājās līdz −30,1 °C. 15. februāra aukstuma rekords tika pārspēts trijās novērojumu stacijās. Daugavpils meteostacijā līdz šim zemākā gaisa temperatūra 15. februārī bija −25,2 °C, jaunais rekords ir −29,9 °C, Jelgavā — attiecīgi −26,8 un −29,6 grādi, bet Bauskā −25,2 un −26,3 grādi. Iepriekšējie šā datuma minimālās temperatūras rekordi tika reģistrēti 1979. gadā. Rīgā gaisa temperatūra pazeminājās līdz −26,2 °C un 1979. gada rekords netika pārspēts.
18. februāris — Krāslavā, LVC novērojumu stacijā, gaisa temperatūra noslīdēja līdz −30,4 °C. Diennakts aukstuma rekords tika pārspēts sešās LVĢMC novērojumu stacijās.
19. februāris — zemākā gaisa temperatūra no rīta bija Apes novadā, kur Virešos reģistrēti −29,4 °C. Citviet valsts galējos ziemeļaustrumu un austrumu novados fiksēti −25, −29 grādi. Rīgā −18,4 °C.
21. februāris — no rīta Rīga gaisa temperatūra noslīdēja līdz −24,4 °C, kas tikai par 0,1 grādu atpalika no šīs diennakts rekorda, kas tika uzstādīts 1963. gadā.
24. februāris — daudzviet Kurzemē tika pārspēti 24. februāra minimālās gaisa temperatūras rekordi. Liepājas novērojumu stacijā jaunais aukstuma rekords ir −19,5 °C, iepriekš zemākā temperatūra tika reģistrēta 1985. gadā un bija −19,2 °C. Pāvilostā −22,8 °C (−19,6 °C, 1956. un 1958.), Saldū −25,5 °C (−24,0 °C, 1958.), Stendē −25,8 °C (−22,8 °C, 1965.) un Ventspilī −20,4 °C (−18,7 °C, 1985.). Saskaņā ar uzņēmuma "Latvijas Valsts ceļi" datiem zemākā gaisa temperatūra tika reģistrēta Ventspils novada Usmā, kur termometra stabiņš sasniedza −27,2 grādu atzīmi, bet LVĢMC novērojumu tīklā zemākā temperatūra tika reģistrēta Zosēnos un Mērsragā — attiecīgi −27,0 un −26,3 grādi. Rīgā gaiss atdzisa līdz −22,5 °C lidostā (līdz diennakts rekordam (1986. gads) pietrūka 0,2 grādi) un −15,4 °C pilsētas centrā.
Naktī sals Latvijā sasniedza −25, −27 °C, tādējādi desmit novērojumu stacijās tika pārspēti konkrētā datuma minimālās gaisa temperatūras rekordi. Zemākās gaisa temperatūras rekordi tika pārspēti Pāvilostā, Mērsragā, Jelgavā, Bauskā, Skultē, Ainažos, Rūjienā, Zosēnos, Zilānos un Rēzeknē, bet visaugstākā gaisa temperatūra bija jūras piekrastē — Rucavā, Liepājā un Ventspilī, kur gaisa temperatūra nepārsniedza −17 °C. Arī Rīgā, ar temperatūru −23,9 °C, tika pārspēts minimālās gaisa temperatūras rekordi, kas iepriekš bija −22,5 °C un tika uzstādīts 1968. gadā.
Kurzemes pusē, netālu no Grobiņas, tika novēroti pirmie gājputni — meža baloži.
2. marts — Latvijā tika novērots augstākais atmosfēras spiediens 2011. gadā — 782 mm Hg. Maksimums tika sasniegts priekšpusdienā, Kurzemē un valsts centrālajos rajonos.
8. marts — pēcpusdienā, pirmo reizi kopš 2010. gada novembra, gaisa temperatūra vietām Latvijā paaugstinājās līdz +6 grādiem.
13. marts — pirmo reizi 2011. gada pavasara sezonā gaisa temperatūra Latvijā pakāpās virs +10 grādiem. Pēcpusdienā Latvijas lielākajā daļā tā paaugstinājās līdz +7, +12 grādiem. Piecās LVĢMC meteoroloģisko novērojumu stacijās tika pārspēti diennakts maksimālās gaisa temperatūras rekordi (vissiltākais bija Liepājā: +11,4 °C), bet Zosēnos tas tika atkārtots — tur gaisa temperatūra paaugstinājās līdz +9,0 °C, kas ir 2007. gada maksimālās gaisa temperatūras rekorda atkārtojums.
19. marts — zema spiediena ieplaka naktī atnesa nokrišņus sniega veidā, kas īslaicīgi atjaunoja jau daļēji nokusušo sniega segu visā Latvijā. Visvairāk sniga Liepājā, kur papildus uzsniga 5 cm.
21. marts — sniegs daļēji bija nokusis daļā Kurzemes un Zemgales rietumos. Turpretim Alūksnē un Daugavpilī tas bija attiecīgi 39 un 19 cm — Rīgā 6 cm.
25. marts — daudzviet Vidzemē pamatīgi puteņoja, bet vietām bija arī pērkona negaiss un krusa (sniega graudi). Viļakā snigšanu pavadīja spēcīgs vējš un pērkona dārdi. Arī Rīgā, nakts sākumā, tika novērots lokāls, gāzienveida sniegputenis un sniega graudi, kuru pavadīja spēcīgas vēja brāzmas un pirmais pavasara pērkons.
2. aprīlis — naktī un no rīta lielākajā daļā Latvijas teritorijas tika novērota bieza migla, kurā redzamība nepārsniedza 200—500 metrus.
3. aprīlis — pēcpusdienā Liepājas un Pāvilostas apkārtnē gaisa temperatūra paaugstinājās līdz +15 grādiem.
8. aprīlis — ciklons "Ingo", strauji virzoties dienvidaustrumu virzienā, naktī sasniedza Latvijas teritoriju, atnesot vētru un mērenus nokrišņus lietus un slapja sniega veidā. Stiprākās vēja brāzmas tika reģistrētas Ventspilī, kur vēja ātrums brāzmās sasniedza 30 m/s, Kolkā — 27 m/s, bet Rīgā — 24 m/s. Elektroenerģijas avārijas atslēgumi tika reģistrēti 10 011 klientiem 758 transformatoru punktu teritorijās. Nopietnākie elektroapgādes traucējumi tika reģistrēti Kurzemē un Zemgalē — Bauskas, Talsu, Tukuma apkārtnē, kā arī Ķekavā un Ventspilī.
20. aprīlis — no rīta daudzviet, arī Rīgas lidostā, tika reģistrēti −4 grādi, vietām −5, bet Garkalnē pat −6 grādi.
21. aprīlis — gaisa temperatūras amplitūda Latvijā sasniedza 21 grādu. Rītā, laikā ap saullēktu, gaisa temperatūra vietām, galvenokārt piekrastē, noslīdēja līdz −1 grādam, Mērsragā tika reģistrēti −2 grādi. Savukārt pēcpusdienā saule gaisu sasildīja līdz pat +19 grādiem (Jelgava, +19,0 °C).
22. aprīlis — saskaņā ar "Latvijas Valsts ceļu" datiem, pirmo reizi 2011. gadā, Latvijā gaisa temperatūra sasniedza +20 grādus (Kurzemē, Aizputes novada Kalvenē — +20,1 °C).
23. aprīlis — no rīta Rīgas jūras līča rietumu piekrastē tika novērota bieza migla, kas stiepās pāri līcim un Vidzemes rietumu daļai. Tomēr dienas gaitā tā izklīda.
24. aprīlis — pirmo reizi 2011. gadā gaisa temperatūra Rīgā sasniedza +20 grādus.
27. aprīlis — Pateicoties siltām un mitrām gaisa masām, kad valsts dienvidu reģionos gaiss iesila pat līdz +24 grādiem, Kurzemes dienvidu daļā, Vidzemes dienvidu un austrumu reģionos, kā arī Latgalē tika novērotas atsevišķas un lokālas lietusgāzes, kuras pavadīja pirmie nelielie pavasara pērkona negaisi.
2. maijs — pēcpusdienā Auces un Dobeles apkaimē tika novērots slapjš sniegs. Nokrišņu josla bija šaura un slapjš sniegs bija tikai dažviet Zemgales dienvidrietumos, bet Jūrmalas apkaimē smidzina lietus.
5. maijs — Rīgā tika uzstādīts jauns diennakts absolūtais temperatūras minimums, −2,5 °C. Iepriekšējais rekords, kas tika uzstādīts 1994. gadā, bija −1,9 °C.
6. maijs — naktī vairākās novērojumu stacijās Latvijā tika pārspēti ilggadējie aukstuma rekordi. Vietām Kurzemē un Vidzemē gaisa temperatūra pazeminājās līdz −4 grādiem. Visaukstākais bija Ainažos (−4,6 °C), kur iepriekš attiecīgās nakts zemākā gaisa temperatūra bija −4 grādi, Stendē bija −3,9 °C, bet −3 grādi naktī tika reģistrēti Pāvilostā, Saldū un Skrīveros. Iepriekš attiecīgās nakts zemākā gaisa temperatūra Stendē bija −2,5 °C, Pāvilostā −2,4 °C, Saldū −2,3 °C, bet Skrīveros −2,1 °C.
9. maijs — pēcpusdienā, Kurzemes dienvidrietumu daļā, gaisa temperatūra pakāpēs teju līdz +25 grādiem. Nepilni +25 grādi tika reģistrēti Aizputes novada Kalvenē. Vienlaicīgi LVĢMC Ventspils novērojumu stacija, kas atrodas ostā pie jūras, pēcpusdienā ziņoja par +11 grādiem. Savukārt Ventspils lidostā — aptuveni trīs kilometrus no jūras — gaiss pēcpusdienā iesila līdz +21 grādam.
13. maijs — Latviju šķērsoja aukstā atmosfēras fronte, kā rezultātā virs valsts teritorijas izveidojās ciklona centrs, atnesot ilgstošu un atsevišķās vietās ļoti spēcīgas lietusgāzes un mērenu negaisu. Rīgā nolija 24 mm lietus, kas ir vairāk nekā puse no visa mēneša normas.
16. maijs — kopš piektdienas, 13. maija pēcpusdienas, Rīgā nolija aptuveni 50 mm nokrišņu jeb 113% no mēneša normas (maija mēneša norma ir 45 mm). Citviet valstī lija mazāk, Liepājā pēdējās 30 diennaktīs tikai 11 mm.
Ļoti silta nakts. Lielākajā daļā Latvijas teritorijas temperatūra nenoslīdēja zemāk par +15 grādiem. Liepājā tā nenoslīdēja zemāk par +18 grādiem, Rīgā, +13,7 °C.
Naktī Kurzemē plosījās spēcīgi negaisi un lietusgāzes, kas no rīta sasniedza valsts centrālos rajonus un vēlāk arī pārējo Latviju. Ventspilī līdz plkst. 7.25 nolija 15 mm. Aiz frontes, sākot no DR, debesis skaidrojās.
24. maijs — pēc siltas dienas, pievakarē, no dienvidrietumiem Latviju šķērsoja aukstā atmosfēras fronte, atnesot lietu, vietām īslaicīgas lietusgāzes, kā arī nelielus negaisus.
25. maijs — Latvijā valdīja brāzmains vējš. Stiprākās vēja brāzmas tika reģistrētas Kolkā (18 m/s), kā arī Daugavpilī un Rīgā — 17 m/s.
31. maijs — Latvijā sākās karstuma vilnis: strauji iestājās ļoti silts un vējains laiks. Augstākā gaisa temperatūra tika reģistrēta Liepājā un Ventspilī, kur gaiss sakarsa līdz +29 grādiem (Ventspilī +29,4 °C), Rīgā temperatūra pakāpās līdz +28 grādiem. Četrās meteoroloģisko novērojumu stacijās tika pārspēts 31. maija maksimālās gaisa temperatūras rekords. Turpretī Kolkā gaiss iesila tikai līdz +16,9 °C. Starp Latvijas valsts ceļu novērojumu stacijām, visaugstākā gaisa temperatūra tika reģistrēta Muceniekos un Nīcā, +29,1 °C.
Ar vidējo gaisa temperatūru +20 °C, kas ir 6,3 grādus virs normas, 2011. gada jūnija pirmā dekāde bija siltākā jūnija pirmā dekāde Latvijas meteoroloģisko novērojumu vēsturē.
Ar mēneša vidējo gaisa temperatūru +17,3 °C, kas ir 2,6 grādi virs normas, 2011. gada jūnijs ir bijis vissiltākais vasaras sākuma mēnesis šajā gadsimtā un otrais siltākais jūnijs Latvijā pēdējos 88 gados. Ilggadīgie novērojumi rāda, ka vissiltākais jūnijs Latvijā ir bijis 1999. gadā, kad mēneša vidējā gaisa temperatūra bija 3,4 grādus virs normas, savukārt visaukstākais laiks jūnijā ir bijis 1928. gadā, kad mēneša vidējā gaisa temperatūra Latvijā bija 4,9 grādus zem normas.
Tika aizvadīta karsta diena — maksimālā gaisa temperatūra teritorijas lielākajā daļā dienas laikā paaugstinājās līdz +27, +30 grādiem. Līdz ar to tika pārspēti 13 šīs dienas maksimālās temperatūras rekordi Latvijai. Visaugstākā gaisa temperatūra tika novērota Zīlānos, kur termometra stabiņš sasniedza atzīmi +30,4 grādi. Līdz šim (kopš 1995. gada) ar +29,9 grādiem rekordiste bija Jelgava. Galvaspilsētas centra novērojumu stacijā plkst. 15.00 bija +29,2 grādi, tādējādi tika pārspēts iepriekšējais 1. jūnija maksimālās gaisa temperatūras rekords — 1998. gadā gaiss Rīgā sakarsa līdz +29,0 °C. Rīgas lidostas novērojumu stacijā tika fiksēta +28,7 °C augsta gaisa temperatūra.
6. jūnijs — pēcpusdienā gaisa temperatūra Latvijas lielākajā daļā paaugstinājusies līdz +27, +30 grādiem. Desmit novērojuma stacijās tika pārspēts šīs dienas maksimālās gaisa temperatūras rekords, bet Ventspilī (+31,1 °C) pat tika pārsniegts šīs dienas Latvijas absolūtais rekords, kas iepriekš tika reģistrēts Rīgā +30,9 °C 1885. gadā. Rīgas centrā — +29,2 °C. Rīgas lidostas novērojumu stacijā tika uzstādīts jauns diennakts absolūtais temperatūras maksimums, +28,8 °C, tādējādi tika pārspēts iepriekšējais diennakts rekords, kas bija +28,2 °C un tika uzstādīts 1999. gadā. Latvijas valsts ceļi — Mucenieki (+30,6 °C), Ķemeri (+30,4 °C), Apšupe (+30,3 °C) — citviet zem +30 grādiem.
7. jūnijs — pūšot dienvidu, dienvidaustrumu vējiem, maksimālās gaisa temperatūras rekordi tika pārsniegti 4 meteostacijās Kurzemes piekrastē. Visaugstākā gaisa temperatūra tika reģistrēta Ventspilī, +32,0 °C. Rīgā temperatūra sasniedza +29,9 °C Rīgas lidostā un +30,3 °C Rīgas centrā. Pēc Latvijas valsts ceļu datiem visaugstākā gaisa temperatūra tika reģistrēta Muceniekos, +32,1 °C. +31 grādu robeža tika sasniegta 4, bet +30 grādu — 15 novērojumu stacijās.
8. jūnijs — pēc Latvijas valsts ceļu datiem visaugstākā gaisa temperatūra Muceniekos un Lilastē, attiecīgi +32,5 °C un 31,9 °C. Rīgā, abās novērojumu stacijās, +30,7 °C. Kurzemi, īpaši Baltijas jūras piekrasti, kā arī novada dienvidrietumus, piemeklēja lokālas, spēcīgas lietusgāzes ar pērkona negaisiem un brāzmainu vēju. Liepājā lietusgāze izraisīja īslaicīgu atsevišķu ielu applūšanu.
Piecās novērojumu stacijās Kurzemē un Zemgalē tika sasniegti jauni konkrētās dienas maksimālās gaisa temperatūras rekordi. Visaugstākās gaisa temperatūras tika reģistrētas Pāvilostā un Ventspilī, kur gaiss iesila attiecīgi līdz +31,8 °C un 31,6 °C, un tika pārspēts 1956. gada rekords.
Latvijas dienvidrietumu rajonos pēcpusdienā veidojās gubu lietus mākoņi, kas atnesa pērkona negaisu, lietusgāzes un vietām arī krasas vēja brāzmas. Visstiprākās tās tika fiksētas Liepājas pilsētā, kur vējš brāzmās sasniedza 20 m/s. Rīgā gaisa temperatūra sasniedza +30,2 °C pilsētas centrā un +29,5 °C lidostā un līdz 1956. gada rekordam lidostā pietrūka 0,6 grādi.
Divās novērojumu stacijās tika pārspēti maksimālās gaisa temperatūras rekordi. Rūjienā tika atkārtots 1937. gada rekords, kas bija +29,2 °C. Zosēnos gaiss uzkarsa līdz +28,5 grādiem, kas bija par 0,1 grādu vairāk kā 1998. gadā.
Ūdens temperatūra Rīgas jūras līcī pie Daugavgrīvas no rīta pazeminājās līdz +2,6 °C. Tas bija izskaidrojams ar apvelingu. Ļoti auksts ūdens bija arī Saulkrastu apkaimē — Skultē bija tikai +6,5 °C. Jūrmalā ūdens temperatūra bija nedaudz augstāka, Lielupes grīvā bija +13 grādu. Atklātā jūrā — Ventspils un Liepājas apkārtnē ūdens temperatūra bija attiecīgi +16 un +19 grādi, savukārt ūdens temperatūra Latvijas upēs un ezeros bija vidēji +20, +24 grādi.
20. jūnijs — Rīgu šķērsoja vairāki gubu mākoņi, kas nesa lietusgāzes, pērkona negaisu un krusu. Visstiprākais lietus un krusa bija ap plkst. 16.00, kad krusas graudi, kas bija zirņu lielumā, dažviet Rīgā zemi noklāja baltu. Kopējais nokrišņu daudzums Rīgas centrā sasniedza 20 milimetru jeb nepilnu trešdaļu no mēneša normas.
25. jūnijs — ap plkst. 16.00 Tūjas pludmalē tika novērots, virpuļviesulis, jeb tā dēvētais ūdens stabs jūrā.
30. jūnijs — daudzviet Vidzemē un Latgalē plosījās lokāli negaisi, kuru rezultātā pēcpusdienā, bez elektrības bija palikuši vairāk kā 11 500 "Latvenergo" klientu. Vēlāk negaisi skāra arī Zemgali un Kurzemi. Alūksnē tika reģistrēts mēneša maksimālais diennakts nokrišņu daudzums — 20,8 mm (71% no dekādes normas).
1. jūlijs — Kurzemē, pēcpusdienā un vakarā, plosījās spēcīgi negaisi, atnesot stipras lietusgāzes, vētras stipruma vēja brāzmas un pat krusu. Atsevišķi gubu mākoņi īslaicīgu negaisu atnesa arī Rīgas apkārtnē, kā rezultātā atsevišķās vietās vējš lauza kokus. Šie spēcīgie negaisi Lietuvā atnesa orkāna spēka vēja brāzmas, virpuļviesuļus un izraisīja ievērojamus postījumus.
Gaisa temperatūra teritorijas lielākajā sasniedza +27, +31 grādu un 6 Latvijas novērojumu stacijās tika pārspēti 2. jūlija maksimālo gaisa temperatūru rekordi. Arī Rīgas lidostā tika uzstādīts jauns diennakts absolūtais temperatūras maksimums, +30,3 °C. Iepriekšējais rekords, kas bija +29,3 °C, tika uzstādīts 1997. gadā. Rīgas centra novērojumu stacijā gaiss iesila līdz +30,2 °C, tomēr rekords netika pārspēts.
Vecāķos pēcpusdienā plosījās spēcīgs negaiss, sagāžot kokus un bloķējot ceļus. Negaiss tuvojās no Saulkrastu puses. Tas ilga vien kādas desmit minūtes, tomēr daudzviet sagāza kokus, daļēji bloķējot Vecāķu prospektu un traucējot satiksmi.
3. jūlijs — pēcpusdienā un vakarā visu Latvijas teritoriju no dienvidaustrumiem šķērsoja atmosfēras fronte, atnesot lietusgāzes, Latgalē un Vidzemes austrumu daļā arī negaisu. Daudzviet frontes priekšpusē tika novērots izteikts sienas mākonis.
18. jūlijs — vakarā un naktī uz 19. jūliju daudzviet Latviju ziemeļu virzienā šķērsoja spēcīgi negaisi ar stiprām lietusgāzēm.
20. jūlijs — pēcpusdienā un vakarā vietām Latvijas rietumu un centrālajā daļā, tostarp Rīgā plosījās ļoti spēcīgi un intensīvi negaisi. Lielākie negaisa elektrotīklu postījumi bija Baldones, Bauskas, Iecavas, Jaunjelgavas un Rundāles novadā, kur bez elektrības palika vairāk nekā pieci tūkstoši "Latvenergo" klientu. Pērkona negaiss vietām Rīgā lauzis kokus, atnesis lielu krusu un applūdinājis ielas. Krusa bijusi tik liela, ka kopā ar vēju tā vietām Pārdaugavā izsitusi logus. Dažas ielas bija zem ūdens. Lūstošu koku rezultātā daudzviet tika traucēta sabiedriskā transporta kustība. Spēcīgā negaisa laikā sabrukusi neapdzīvota piecstāvu nama siena Rīgā, Ģertrūdes ielā 125. Vislielākais nokrišņu daudzums tika reģistrēts Ventspilī (50 mm), Kolkā (31,9 mm) un Rīgā. Rīgas centra novērojumu stacijā nokrišņu summa sasniedza 36,9 mm, bet Rīgas lidostas novērojumu stacijā tikai 11 mm.
Pēcpusdienā spēcīgi negaisi virzījās pāri Latvijas DA daļai, pievakarē negaisi skāra plašas teritorijas Zemgalē un Kurzemē, atnesot vētru, krusu un lietusgāzes. Lokāli negaisi tika novēroti arī Vidzemē. Rīgā diena pagāja bez nokrišņiem. Pēc negaisa bez elektrības palika ap 8000 "Latvenergo" klientu. Visvairāk avārijas elektroenerģijas atslēgumu skaits uz plkst. 22.15 bija Olaines (2574), Jelgavas (1544), Ozolnieku (1293), kā arī Madonas (625), Rucavas (496), Dobeles (488) un Saldus novados (468).
Pēc ļoti siltas nakts, kad gaisa temperatūra Latvijā bija +17, +21 grāda robežās (Rīgā +18,9 °C), siltā sektora ietekmē gaisa temperatūra teritorijas lielākajā daļā paaugstinājās līdz +27, +32 grādiem, tādējādi gandrīz visās novērojumu stacijās tika pārspēts vai atkārtots šīs dienas maksimālās gaisa temperatūras līdzšinējais rekords. Zīlānos tika atkārtots arī šīs dienas absolūtais maksimums visai Latvijai kopumā (+32 grādi) — kopš 1908. gada Latvijā 21. jūlijā gaisa temperatūra nekad nebija sasniegusi +32 grādus. Tomēr vēlāk, dienas gaitā, visaugstākā gaisa temperatūra tika sasniegta Ventspilī, +32,3 °C. Rīgas lidostā gaiss iesila līdz +31,3 °C un tādējādi tika uzstādīts jauns diennakts absolūtais temperatūras maksimums. Iepriekšējais rekords, kas tika uzstādīts 1972. gadā, bija +29,4 °C. Rīgas centra meteostacijā gaisa temperatūra sasniedza +31,7 °C. Pēc Latvijas Valsts ceļu datiem, visās 41 novērojumu stacijās, maksimālā gaisa temperatūra sasniedza vai pārsniedza +30,0 °C. Visaugstākā temperatūra tika fiksēta Muceniekos un Bauskā — attiecīgi +33,0 °C un +32,9 °C.
26. jūlijs — pēcpusdienā daudzviet Latvijā plosījās spēcīgi negaisi ar brāzmainu vēju, kas atnesa lietusgāzes, krusu un pat lauza kokus. Negaisu dēļ bez elektrības bija vairāk nekā 8000 mājsaimniecību, bet agrā pēcpusdienā uz brīdi vētras dēļ bez elektrības bija palikuši pat 10 000 mājsaimniecību. Visvairāk bojājumu reģistrēts Rīgā un novados uz dienvidaustrumiem no galvaspilsētas — Salaspils un Ogres pusē, kā arī Ērgļu, Madonas, Talsu, Vecpiebalgas un Vecumnieku novadā. Rīgā uz brīdi applūda atsevišķas ielas un tika lauzti koki, traucējot satiksmi. Salaspilī tika novērota stipra vētra, kā arī tika izgāzti daudzi koki, bet krusa nodarījusi lielu postu dārziem. Madonā, negaisa laikā, diviem jauniešiem trāpīja zibens, savukārt Nīcas novadā, iespējams, zibens spēriena dēļ aizdegās privātmāja.
Pēcpusdienā valsts centrālajiem rajoniem, daļai Kurzemes un Vidzemes rietumu daļas pāri, ziemeļrietumu virzienā, virzījās spēcīgs negaiss un vētra. Pērkona negaisu dēļ pulksten 18.00 bez elektrības Latvijā bija 16,8 tūkstoši "Sadales tīkls" klientu. Visvairāk bojājumu reģistrēts Stopiņu novadā — 3929. Vairāki tūkstoši mājsaimniecību bez elektrības palika arī Rīgā, Ķekavas, Garkalnes un Ropažu novados. Bojājumi tika reģistrēti arī Ādažu, Carnikavas, Dobeles, Ikšķiles, Ogres, Preiļu, Olaines, Saldus, Tukuma un Zilupes novadā. Pēc negaisa, pēcpusdienā no Rīgas uz Skultes pusi vilcieni kādu laiku nekursēja tālāk par Mangaļiem, jo negaiss bija sabojājis elektrības piegādes vadus. Allažu pagasta dienvidaustrumu daļa cieta no virpuļvētras jeb tornādo. Astoņu dzīvokļu mājai "Līdumi" vējš norāva jumta konstrukciju un noārdīja skursteņus, bet netālu esošajai kazkopības saimniecībai "Lielgrodes" pilnībā sagrāva šķūni. Stiprais vējš arī lauza kokus un nodarīja postījumus citām tuvumā esošajām mājām. Iedzīvotājiem bija traucēta elektroenerģijas piegāde. Vētras laikā tika novēroti ļoti lieli krusas graudi, kas nebija izkusuši vēl divas stundas pēc notikuma. Negaisa laikā Baložos, Uzvaras ielā, nolūzuši 50 koki un sasistas vismaz sešas automašīnas. Savukārt Stopiņu novadā negaisa laikā daudzi koki sakrituši uz ceļiem un elektrības līnijām, līdz ar to plašā teritorijā nav elektrības, nestrādā benzīntanks, bankomāti, veikalā nevar norēķināties ar kartēm.
Latvija atradās ciklona siltajā sektorā, līdz ar to centrālajos un austrumu rajonos gaisa temperatūra paaugstinājās līdz +26, +31 grādam. Septiņās novērojumu stacijās tika pārspēti 27. jūlija dienas absolūti maksimālās gaisa temperatūras rekordi.
28. jūlijs — virs Latvijas atradās neliels ciklons un ar to saistītas atmosfēras frontes šķērsoja valsts teritoriju, daudzviet atnesot spēcīgas pērkona lietusgāzes. Lielākais nokrišņu daudzums tika izmērīts Alūksnes novērojumu stacijā, kur vakarā pāris stundās nolija 50 mm, kas ir vairāk nekā puse no visa mēneša nokrišņu normas, diennakts kopējais nokrišņu daudzums Alūksnē sasniedza 57 mm. Ilgstošākās un spēcīgākās lietavas kopš 28. jūlija vakara tika novērotas Aizputes, Saldus un Skrundas apkaimē, liecina meteoroloģiskā radara dati. Saskaņā ar vietējo iedzīvotāju mērījumiem nokrišņu daudzums vietām pārsniedzis 100 mm. LVĢMC Saldus novērojumu stacijā nokrišņi netiek mērīti. Neoficiāla mērījumi liecināja, ka Saldus apkārtnē nokrišņu daudzums 28., 29. jūlija lietusgāzē varētu būt sasniedzis un pat pārsniedzis 163 mm. Stipā un ilgstošā lietus dēļ, kas Kurzemes centrālajiem rajoniem atnesa īpaši stipras lietusgāzes, kuras ilga vairāk kā diennakti, applūda zemākās teritorijas Saldus pilsētā un tai pieguļošajā apkārtnē, kā arī tika appludināti vai izskaloti vairāki ceļi. Liepājas šosejas 98. kilometrā, starp Brocēniem un Saldu, spēcīgo lietavu radīto izskalojumu dēļ tika slēgta satiksme un transports tika novirzīts caur Saldus pilsētu. Cieceres upē pie Saldus ūdens līmenis naktī cēlās par 2,7 metriem. Kopējie plūdu zaudējumi Saldus un Brocēnu pašvaldībai izmaksāja 625 000 Ls.
2. augusts — agrā rītā gaisa temperatūra vietām Vidzemes augstienē un Ziemeļvidzemē pazeminājās līdz +7 grādiem. LVĢMC novērojumu tīklā zemākā gaisa temperatūra reģistrēta Zosēnos, kur plkst. 6.00 bija +7 grādi. Savukārt saskaņā ar uzņēmuma "Latvijas Valsts ceļi" datiem Apes novada Virešos termometra stabiņš noslīdēja līdz +7,2 grādiem.
9. augusts — Kurzemē, Baltijas jūras piekrastes rajonos tika novēroti stipri nokrišņi. Arī valsts centrālajos rajonos no rīta un dienā bija īslaicīgas pērkona lietusgāzes. Pēcpusdienā plkst. 16.00 bez elektrības avārijas atslēgumu dēļ bija 3726 "Latvenergo" klienti. Avārijas atslēgumi bija reģistrēti 232 transformatoru punktu teritorijās, visvairāk Auces, Jaunjelgavas, Priekuļu, Tērvetes un Vecumnieku novadā.
10. augusts — visā Latvijas teritorijā tika novērotas īslaicīgas lietusgāzes ar pērkona negaisu un vēja pastiprināšanos.
Latviju sasniedza ciklons, kura centrs pēcpusdienā atradās virs Rīgas un kurš atnesa ilgstošu lietu. Lietus skāra gandrīz visu valsti, ilgstošs un stiprs lietus bija dažviet Zemgalē un Vidzemē, kā arī Rīgā. Lielākais nokrišņu daudzums konstatēts Dobelē, kur nolija 44 milimetri jeb vairāk nekā puse mēneša nokrišņu normas, liecina LVĢMC dati. Savukārt Rīgas centrā nolija 26 mm, kas ir trešdaļa mēneša normas.
ap pulksten 19.00 vakarā Rugāju novada Skujetnieku ciemam pāri brāzās spēcīgs virpuļviesulis, nodarīja ievērojamus postījumus. Viesuļvētras rezultātā tika aplauzti un izcelti ar saknēm neskaitāmi koki, aplauzti stabi elektropārvades līnijām, daudzas mājas atstātas bez jumta pārseguma, tai skaitā daudzdzīvokļu māja, kuras jumta segums nolidoja vairākus simtus metru attālumā. Izpostītais ciems tika atstāts bez dzeramā ūdens un elektoenerģijas padeves.
20. augusts — naktī virs Baltijas jūras atradās ciklons, un Latvijas teritoriju šķērsoja plašas mākoņu un nokrišņu zonas, kas daudzviet nesa ilgstošu stipru lietu. Latvijas rietumos lietusgāzes pavadījuši arī pērkona negaiss. Visstiprāk lijis Kalnciemā un Kolkā, kur kopējais nokrišņu daudzums 12 stundu laikā pārsniedzis 50 mm, kas atbilst ļoti stipram lietum. Ciklona ietekmē nakts laikā pastiprinājās arī dienvidrietumu vējš, kas piekrastes rajonos brāzmās sasniedza 15—18 m/s. Atsevišķās vietās, galvenokārt teritorijas austrumu daļā, zem atsevišķiem gubu—lietus mākoņiem novērotas arī īslaicīgas, krasas vēja brāzmas, kas visspēcīgākās bijušas Zīlānu novērojumu stacijā — 19 m/s.
1. septembris — Latvijas teritorijai no rietumu puses pietuvojās aukstā atmosfēras fronte, kā ietekmē izveidojās biezi gubu lietusmākoņi. Ventspilī šie mākoņi atnesa ļoti stipru lietu un aptuveni divu stundu laikā nokrišņu daudzums sasniedza 58 mm, kā arī tika novērots pērkona negaiss un krusa. Ventspils novērojumu stacijā reģistrētais nokrišņu daudzums 3 stundu laikā sasniedza 67 mm (88 % no septembra nokrišņu normas). Līdz ar to tika pārsniegts 1937. gada 4. septembrī uzstādītais diennaksts maksimālā nokrišņu daudzuma rekords, kas bija 43 mm. Ilgstošu lietavu dēļ applūda atsevišķas ielas, izglītības iestādes un muzejs, savukārt pēc zibens spēriena tiesas ēkā daļēji nebija pieejami interneta pakalpojumi.
12. septembris — atmosfēras fronte dienas gaitā virzījās pāri Latvijai, no rīta nelielu lietu atnesot Kurzemei, bet pa dienu ļoti spēcīgas lietusgāzes un negaisu atnesot Zemgalei, Vidzemes dienvidu rajoniem, kā arī Latgalei. Atsevišķi negaisi izveidojās arī virs Rīgas jūras līča, kas, vēlāk pēcpusdienā, lietu atnesa Vidzemes piekrastei.
13. septembris — Latviju sasniedza pirmā rudens vētra. Eiropai pietuvojās dziļš un aktīvs Atlantijas ciklons (pārpalikums no viesuļvētras "Katja"), kas 12. septembrī Lielbritānijas piekrastes rajonos atnesa vēja brāzmas līdz pat 43 m/s. Latvijā, nakts otrajā pusē, ciklona ietekmē dienvidrietumu vējš pakāpeniski pieņēmās spēkā, maksimālās brāzmas sasniedzot jūras piekrastē. Dienā visspēcīgākās tās bija Liepājā un Ventspilī, kur vējš sasniedzis ātrumu brāzmās 25 m/s.
18. septembris — Daugavpilī un Zosēnos tika reģistrēta pirmā rudens salna zāles virskārtā: −0,6 °C. Vidēji Latvijā, arī Rīgā, šī bija aukstākā nakts septembrī.
26. septembris — vakarā un līdz aptuveni vieniem naktī Latvijā vairākkārt bija novērojama ziemeļblāzma.
30. septembris — plaša anticiklona ietekmē Eiropā valdīja vasarīgi karsts laiks, kā rezultātā arī Latvijā bija saulains un silts. Četrās LVĢMC novērojumu stacijās tika pārspēti maksimālās gaisa temperatūras rekordi. Rīgā tika uzstādīts jauns diennakts absolūtais temperatūras maksimums, +21,7 °C. Iepriekšējais rekords, kas bija +21,0 °C, tika uzstādīts 2007. gadā. Rīgas centra novērojumu stacijā +21,2 °C, tika pārspēts 1938. gadā sasniegtais maksimums, +21,0 °C. Bez Rīgas jauni rekordi tika uzstādīti Bauskā +21,6 °C, Gulbenē +21,0 °C un Mērsragā +20,6 °C. Latvijas Valsts ceļu novērojumu tīklā maksimālā gaisa temperatūra bija robežās starp +15 līdz +22 grādiem. Maksimums tika reģistrēts Muceniekos un Ķekavā — attiecīgi +22,1 °C un +22,0 °C.
2. oktobris — pirmo reizi kopš 7. maija (Kolkā −1,4 °C) Latvijā tika reģistrēta negarīva gaisa temperatūra. Jelgavā gaiss atdzisa līdz −0,8 °C. Rīgā gaisa temperatūra pazeminājās līdz +0,7 °C. Negatīva gaisa temperatūra tika reģistrēta arī trijās Latvijas Valsts ceļu stacijās: Lilastē −0,2 °C, Stalbē −0,4 °C, bet Garkalnē −1,0 °C.
8. oktobris — vietām Kurzemē un Vidzemes ziemeļrietumos tika novērots virpuļviesulis, spēcīga krusa un pērkona negais. Ap pusdienlaiku, Kurzemes ziemeļu daļā tika novērotas lokālas lietusgāzes, pērkona negaiss un krusa. Vēlāk vakarā stiprs lietus virzījās pāri Rīgas jūras līcim, sasniedzot Vidzemes piekrasti un novada ziemeļu daļu. Tika saņemtas ziņas par virpuļviesuli ap plkst. 17.00 Salacgrīvas novada Lāņos, ko pavadīja spēcīga krusa, kā arī Kandavā.
10. oktobris — vakarā Latvijas rietumu piekrasti sasniedza plaša nokrišņu zona, kas nakts laikā, lēnām virzījās pāri Latvijas teritorijai austrumu virzienā, atnesot mērenu, ilgstošu lietu un brāzmainu vēju. Daudzviet Latvijā nolija nedēļas nokrišņu norma, savukārt stiprākās vēja brāzmas un to radītie bojājumi elektrolīnijām konstatēti valsts dienvidos, galvenokārt Latgalē. Elektroenerģijas padeves tika traucēta aptuveni 5000 klientiem. Nokrišņu daudzums Ventspilī diennakts laikā sasniedza 29 mm, jeb vairāk nekā trešdaļu no mēneša normas, savukārt Liepājā — 24 mm. Skultes novērojumu stacijā Saulkrastu novadā tika izmērīti nepilni 20 mm, Rīgā nolija 18 mm, Alūksnē — 17 mm jeb aptuveni nedēļas norma. Daudzviet citviet valstī nokrišņu daudzums sasniedza 12—14 mm.
11. oktobris — Skrīveru novērojumu stacijā dienas vidū gubu mākoņi atnesa ne tikai lietusgāzes, bet arī sniega graudus.
12. oktobris — spēcīgi līča efekta nokrišņi vakarā Rīgas apkārtnē, šaurā joslā gar Rīgas austrumu robežu, atnesa stipras lietavas un pērkona negaisu.
16. oktobris — naktī zemākā gaisa temperatūra tika reģistrēta Krāslavā, −3,8 °C.
25. oktobris — daudzviet Latvijā un arī Rīgā no rīta un dienas pirmajā pusē bija ļoti bieza migla, kuras dēļ lidostā "Rīga" tika atcelti 17 izlidojošie un 17 ielidojošie reisi.
31. oktobris — Bauskā tika sasniegts jauns maksimālās gaisa temperatūras rekords — termometra stabiņš novērojumu stacijā pakāpās līdz +13,7 °C.
3.—5. novembris — daudzviet Latvijā tika novērota ilgstoša migla. Atsevišķās vietās tā, dažādās biezuma pakāpēs, saglabājās līdz pat 60 stundām.
10. novembris — pateicoties tam, ka virs Latvijas atradās anticiklona centrs un nakts bija skaidra un valdīja bezvējš, gaisa temperatūra daudzviet noslīdēja zem −3 grādiem. Viszemākā tā tika reģistrēta Daugavpils un Jelgavas meteostacijās — attiecīgi −6,7 °C un −6,6 °C. Rīgā gaisa temperatūra noslīdēja līdz −5,5 °C.
nedēļas nogalē laikapstākļus Latvijā noteica tobrīd spēcīgākais anticiklons pasaulē — "Ksenija". Anticiklona centrālajā daļā, kas stiepās no Somijas dienvidiem līdz Polijai, atmosfēras spiediens jūras līmenī paaugstinājies līdz 1039—1042 hektopaskāliem jeb 779—782 milimetriem dzīvsudraba stabiņa. Maksimums tika sasniegts Alūksnē, 12. novembra vakarā — 781 mm Hg.
vakarā Latvijas austrumos — Alūksnē, Rēzeknē, Varakļānos un vietām citviet, tika novērots pirmais neliels sniegs un izveidojās pirmā sniega kārtiņa.
17. novembris — saskaņā ar Zviedrijas Meteoroloģijas un hidroloģijas institūta datiem ūdens virsmas temperatūra Rīgas līča centrālajā daļā joprojām bija +9 grādi, bet Baltijas jūrā +11 grādi. Zviedru meteodienests piedāvā datu arhīvu līdz pat 1983. gadam. Apkopojot informāciju tajā, izrādījās, ka tik silts ūdens jūrā šajā laikā — novembra otrajā pusē, 16. līdz 25. novembris — nav bijis.
no rīta gaisa temperatūra Latvijā variēja no −8,3 °C Kārsavā un Ludzā, līdz +4, +5 grādiem Ventspilī un Liepājā. Vietām Kurzemē nedaudz lija, Vidzemē — nedaudz sniga.
ziņu aģentūra LETA ziņoja par to, ka ņemot vērā ieilgušo un silto rudeni, Rīgā, Zaķusalā, sākuši plaukt pūpoli.
27. novembris — pateicoties tam, ka Latvija atradās ciklona "Joda" siltajā sektorā, Kolkā gaisa temperatūra paaugstinājās līdz +11,3 °C, un tik augsta gaisa temperatūra šajā datumā Latvijā tika reģistrēta pirmo reizi kopš meteoroloģisko novērojumu sākšanas. Iepriekšējais 27. novembra maksimālās gaisa temperatūras rekords bija Jelgavā reģistrētie +10,8 °C. Kopumā 10 novērojumu stacijās ir pārsniegti absolūtās maksimālās gaisa temperatūras rekordi. Arī Rīgā tika uzstādīts jauns šīs dienas absolūtais temperatūras maksimums, kurš bija +10,1 °C (Rīgas centra novērojumu stacijā +10,2 °C). Iepriekšējais rekords, kas bija +9,8 °C, tika uzstādīts 1986. gadā.
27.—28. novembris — Latviju sasniedza aktīvs ciklons "Joda", atnesot stipru vētru. Kopumā šīs vētras laikā Latgales novērojumu stacijās vējš nav pārsniedzis 18 m/s, Vidzemē vēja brāzmas sasniedza 16—21 m/s, bet piekrastes rajonos pat 23 m/s. Zemgalē nakts vidū vēja brāzmas sasniedza pat 25 m/s, Kurzemē 20—26 m/s, bet pašā Baltijas jūras piekrastē pat 29—31 m/s. Rīgas jūras līča dienvidos Daugavgrīvas novērojumu stacijā no rīta ap plkst. 9.30 ziemeļrietumu vējš brāzmās sasniedza 28 m/s, arī Rīgas centrā ir novērotas 23—25 m/s stipras vēja brāzmas. Kopumā stiprākās vēja brāzmas tika novērotas Ventspilī 31 m/s, Liepājā 29 m/s, Daugavgrīvā 28 m/s, Rucavā 26 m/s, bet Rīgā un Bauskā 25 m/s. Stiprā vēja ietekmē cēlās ūdens līmenis, visvairāk Rīgas jūras līča dienvidos, kur Andrejostā tas plkst. 5.30—6.00 sasniedza 122 cm BS, pēc tam mazinājās, bet plkst. 10.00 no jauna paaugstinājās līdz 120 cm BS. Daugavgrīvā plkst. 5.00 ūdens līmeņa maksimums bija 114 cm BS, Carnikavā plkst. 8.00 līmenis bija 129 cm BS, līdz plkst. 9.00 tas paaugstinājās par 9 cm, Ķīšezerā plkst. 10.00 līmenis bija 119 cm BS.
Decembra pirmā dekāde Latvijā bija 3,6 grādus siltāka par normu. Augstākā gaisa temperatūra, +9 grādi, tika reģistrēta mēneša otrajā dienā Liepājā un Rucavā, un tik augsta temperatūra šajās vietās 2. decembrī tika novērota pirmoreiz vēsturē. Savukārt pirmās dekādes zemākā gaisa temperatūra bija —4,5 °C, kas fiksēti 8. decembra vakarā Zosēnos. Nokrišņu daudzums visā valstī, izņemot Rīgu un Latvijas galējos dienvidaustrumus, bija lielāks par normu — vidēji 209% no normas, bet Liepājā un Ventspilī pat 325—350% no ierastā daudzuma. No 6. decembra vietām Latvijā — galvenokārt Kurzemē un Vidzemē — bija neliela sniega sega. Visvairāk sniega bija 7. decembra rītā Cēsu un Zosēnu apkaimē — ap 8—9 cm. Trijās dienās Latvijā tika novērota ziemai neraksturīga parādība — pērkona negaiss. 4. decembrī zibens un pērkons bija vairākās vietās Kurzemē, Zemgalē un Vidzemē, 7. decembrī tas tika reģistrēts Rucavas novērojumu stacijā, savukārt naktī uz 10. decembri pērkona negaiss plosījās daudzviet Kurzemē.
1.—4. decembris — Ventspils decembra pirmajās četrās dienās tika saņēmusi 43 mm nokrišņu jeb vairāk nekā pusi no mēneša normas.
Nokrišņu daudzums Ventspilī sasniedza 22 mm (~30% no mēneša normas), Liepājā 18 mm, Kolkā 14 mm, citviet mazāk, Rīgā tikai 3 mm (Rīgas lidostā 4,2 mm).
4. decembris — gan Kurzemē, gan Zemgalē un Vidzemē fiksēts pērkona negaiss. Rīta pusē negaiss bijis vietām Kurzemē — ziņas par to saņemtas no Liepājas, Priekules un Ventspils apkaimes. Savukārt uz vakara pusi zibens un pērkons novērots vietām valsts centrālajā daļā, tostarp Jaunjelgavas, Aizkraukles un Kokneses apkaimē. Pērkona negaiss reģistrēts arī LVĢMC Skrīveru novērojumu stacijā.
5. decembris — daudzviet Kurzemes vidienē un Vidzemē tika novērota snigšana. Zosēnu novērojumu stacijā izveidojās 1 cm bieza sniega kārta.
6. decembris — lielākoties Kurzemē un vietām arī citviet Latvijā sniga, uz zemes īsu brīdi izveidojās neliela sniega sega. Vakarā pirmais sniegs tika novērots arī Rīgā. Tālāk no jūras, piemēram Baldonē, sāka veidoties sniega sega.
7. decembris — rītā Latvijas lielāko daļu klāja sniegs, pēdējo dienu laikā stiprāk snidzis Kurzemes vidienē, īpaši reģiona dienvidu daļā, bet pagājušajā naktī visvairāk uzsnidzis Vidzemē. LVĢMC novērojumu tīklā biezākā sniega sega tika izmērīta Priekuļos (Cēsu apkaimē) — 9 centimetri. Par centimetru plānāka sniega kārta apsegusi Zosēnus, savukārt Alūksni un Valku klāja 5, Stendi — 3 centimetrus bieza sniega kārta. Pirmā sniega kārtiņa izveidojās arī Rīgā, tiesa līdz vakaram tā jau bija nokususi. Vietām kritusi pamatīga krusa, bet Liepājā ap vieniem naktī arī zibeņojis un dārdējis pērkons. Datu no Kurzemes dienvidiem, kur bijis visvairāk nokrišņu, trūka. Biežāki pērkona negaisi un stiprāki nokrišņi pēdējās diennaktīs skāruši Lietuvu, kur valsts rietumu daļā zemi vietām klāj aptuveni 20 centimetru bieza sniega kārta. Sniega biezums Telšos trešdienas rītā bija 21 centimetrs.
9. decembris — ļoti aktīvs Atlantijas ciklons (Friedhelm), virzoties pāri Skandināvijai, Latvijā atnesa 2011./2012. gadu ziemas pirmo sniegputeni un brāzmainu vēju. Snigšana dienas otrajā pusē mitējās un pārgāja nelielā slapjā sniegā un vēlāk arī lietū. Stiprākās vēja brāzmas bija Baltijas jūras piekrastē (Baltijas jūras centrālajā daļā vējš brāzmās sasniedza 25—27 m/s ) un Rīgas jūras līcī. Maksimālās dienvidaustrumu, dienvidu vēja brāzmas tika novērotas Ainažos — 20 m/s, Ventspilī un Kolkā tās sasniedza 19 m/s, daudzviet Latvijā 15—18 m/s. Arī Rīgā priekšpusdienā vēja brāzmas sasniedza 16—17 m/s. Brāzmainā vēja dēļ atsevišķās vietās lūza koki.
Naktī daudzviet Kurzemē tika novērots zibens un pērkons, negaisu pavadīja lietusgāzes, krusa un sniegs. Ziemas pērkons tika novērots jau trešo reizi decembrī. Naktī un agrā rītā jūras piekrastē DR vējš brāzmās pastiprinājās līdz 21—26 m/s, Ventspils ostā reģistrēti 32 m/s.
Visvairāk sniega, 6 cm, no rīta bija Alūksnē. Zosēnos no rīta vēl bija vidēji 5 cm bieza sniega sega, savukārt Valkā — 4 cm, Priekuļos — 3 cm, Skrīveros — 2 cm, Daugavpilī un Stendē — 1 cm sniega. Rīga nelielā sniega kārta nokusa jau 9. decembra vakarā.
Neilgi pirms saulrieta ziemeļaustrumos lēca satumsis Mēness — Latvijā bija vērojams pilns Mēness aptumsums.Decembra otrās dekādes vidējā gaisa temperatūra Latvijā bija 4,7 grādus augstāka par normu. Siltāks laiks kā parasti bija visu periodu visā Latvijā. Gaiss sasila līdz +1, +6 grādiem, 14. un 15. decembrī Kurzemē un Latvijas vidienē vietām arī līdz +7 grādiem. Minimālā gaisa temperatūra lielākoties svārstījās ap nulli. Debesīm skaidrojoties, zemākā gaisa temperatūra bija 20. decembra vēlā vakarā Latgalē, kur gaiss atdzisa līdz −6, −7 grādiem. Dekādes nokrišņu daudzums visā Latvijā bija lielāks par normu, vidēji pārsniedzot to divas reizes.
13. decembris — neliela sniega sega Latvijā saglabājās tikai dažviet Vidzemē — galvenokārt Alūksnes un Vidzemes augstienē. Alūksnē no rīta bija vidēji 2 cm bieza sniega kārta, Zosēnos — aptuveni 4 cm. Sniega paliekas ir arī vietām citviet Vidzemē, valsts lielākajā daļā sniegs pilnībā nokusis.
19. decembris — ciklons Kurzemē, Vidzemē un valsts centrālajos rajonos atnesa lokālus un mērenus slapja sniega un lietus nokrišņus. Rīgā dienas vidū vairākas stundas bija novērojams slapja sniega putenis. Līdz vakaram nelielā sniega kārtiņa pilnībā nokusa. Dienas pirmajā pusē Liepājā vējš brāzmas sasniedza 22 m/s (ostā līdz 26 m/s). Pēcpusdienā un vakarā stiprs vējs bija arī Vidzemes piekrastes rajonos, arī Rīgā.
20. decembris — dažās Kurzemes upēs ūdens līmenis bija augstāks nekā palu laikā 2011. gada pirmajos mēnešos. Ūdens līmenis būtiski bija cēlies visās Latvijas upēs, visstraujāk tas notika Kurzemē, bet visgausāk — Latgalē. Lielākais ūdens līmeņa pieaugums mēneša laikā tika konstatēts Ventas augštecē — pie Lietuvas robežas upes līmenis cēlās par teju četriem metriem, 20. decembra rītā sasniedzot 519 cm atzīmi, kas pārspēja līdzšinējo 2011. gadā reģistrēto augstāko atzīmi — 510 cm 9. februārī. Ūdens līmeņa paaugstināšanos veicināja siltais laiks un bagātīgie nokrišņi. Lielā valsts daļā nokrišņu daudzums jau 20. decembrī bija sasniedzis visa decembra normu, visvairāk lija Kurzemē — Liepājā un Ventspilī nokrišņu daudzums decembrī sasniedza 115—126 milimetrus, kas atbilst 160—170% no ilggadējā vidējā mēneša nokrišņu daudzuma.
24.—26. decembris — tika piedzīvoti vieni no vissiltākajiem Ziemassvētkiem. Latvijā pakāpeniski ienākot arvien siltākām gaisa masām, diennakts vidējā gaisa temperatūra laikā no 24. līdz 26. decembrim pieauga no nulles 24. decembrī (3 grādus virs normas) līdz +6 grādiem 26. decembrī (9 grādus virs normas). 26. decembrī tika laboti visi šīs dienas temperatūras rekordi. Tā bija vissiltākais 26. decembris pēc diennakts vidējās gaisa temperatūras — iepriekšējā visaugstākā diennakts vidējā gaisa temperatūra (+3,2 grādi 1974. un 1997. gados) tika labota uzreiz par gandrīz trim grādiem. Pārspēta tika arī līdz šim visaugstākā, 1971. gadā uzstādītā (+7,7 °C), diennakts maksimālā gaisa temperatūra — šī gada 26. decembrī visaugstākā gaisa temperatūra bija +10,0 grādi un tā tika reģistrēta Mērsragā. Ar +7,6 līdz +9,8 grādiem pie jauniem 26. decembra maksimālās gaisa temperatūras rekordiem tika arī visas pārējās Latvijas novērojumu stacijas. Neparasti silta bija arī nakts uz 27. decembri. Tādējādi 2011. gada Ziemassvētki kopumā bija trešie siltākie, no vissiltākajiem, 1974. gada Ziemassvētkiem, atpaliekot vidēji par 1,3 grādiem.
24. decembris — naktī Kurzemē, Vidzemē un valsts centrālajos rajonos tika novērots neliels sasalstošs lietus. Veidojās apledojums un tika reģistrēts ceļu satiksmes negadījumu skaita pieaugums slidenu ceļu dēļ. Dienā un vakarā, lielākajā valsts daļā, temperatūrai kāpjot, tika novērots mērens un ilgstošs lietus.
Ciklona ietekmē daudzviet dienvidrietumu, rietumu vēja brāzmas sasniedza 17—23 m/s, savukārt piekrastes rajonos vējš sasniedza pat stipras vētras spēku: Liepājas ostā un Mērsragā reģistrētas 25 m/s stipras vēja brāzmas. Kolkā un Ventspilī vējš brāzmās sasniedza 24 m/s, Saldū un Rūjienā 23 m/s, Dobelē 22 m/s, bet Rīgā 21 m/s. Elektroapgāde tika traucēta vairāk nekā 20 000 lietotāju visā Latvijā, bet uz brīdi avārijas atslēgumu skaits pārsniedza pat 30 000 klientu. Uz brīdi bez elektrības palika visa Cēsu pilsēta.
Pāri Latvijas teritorijai virzījās ar ciklonu virs Norvēģijas saistītas atmosfēras frontes. Vēl no rīta virs Latvijas atrodās ciklona siltais sektors, tādēļ teritorijas lielākajā daļā tika novērotas netipiski augstas gaisa temperatūras: jau plkst. Visās Latvijas novērojumu stacijās tika pārsniegti šīs dienas maksimālās gaisa temperatūras rekordi. Atsevišķās novērojumu stacijās tika pārspēti arī visas decembra trešās dekādes maksimālās gaisa temperatūras rekordi. Jaunais Vislatvijas 26. decembra maksimālās gaisa temperatūras rekords tika uzstādīts Mērsragā +10,0 °C. Arī Rīgā tika uzstādīts jauns diennakts absolūtais temperatūras maksimums, +9,6 °C. Iepriekšējais rekords, kas tika uzstādīts 1971. gadā, bija +6,1 °C.
Latvijā vēja ātrums sasniedza stipras vētras spēku. Visstiprākās vēja brāzmas tika novērotas Kolkā (26 m/s) un Rīgā (Daugavgrīvā 25 m/s). Plkst. 16.00 Andrejostā ūdens līmenis sasniedza +136 cm BS atzīmi. Elektrolīniju bojājumu dēļ bez elektrības palika 40 000 Latvenergo klientu.
Visā Latvijā gaisa temperatūra paaugstinājās līdz +8, +10 grādiem — visās novērojumu stacijās tika uzstādīti jauni 27. decembra maksimālās gaisa temperatūras rekordi, kas līdz šim bija uzstādīti galvenokārt 1971. un 1974. gadā, atsevišķām stacijām arī 2006. un 1947. gadā.  Arī Rīgā tika uzstādīts jauns diennakts absolūtais temperatūras maksimums, +10,1 °C. Iepriekšējais rekords, kas tika uzstādīts 1974. gadā, bija +6,8 °C. Rīgā šī bija arī visaugstākā jebkad novērotā gaisa temperatūra decembra trešajā dekādē (iepriekšējā, +8,4 °C, tika uzstādīta 1971. gada 22. decembrī).
31. decembris — daudzviet Latgalē dienas garumā tika novērota mērena, atsevišķos rajonos stipra snigšana. Sniga Daugavpilī, Kārsavā, Ludzā, Rēzeknē un citviet, savukārt, piemēram, Jēkabpilī sniegs netika novērots nemaz.
−31,0 °C (15. februāris, LVC automātiskā novērojumu stacija Lielvārdes novada Kaibala)
+33,0 °C (21. jūlijs, LVC automātiskā novērojumu stacija Ropažu novada Mucenieki)
Pirmais sniegs Rīgā: 6. decembris (sniega sega neizveidojās), 7. decembris (pirmā sniega kārtiņa).
Mēneša minimālā un maksimālā gaisa temperatūras desmit Latvijas meteoroloģiskajās novērošanas stacijās.
Gaisa temperatūras absolūtais mēneša minimums, maksimums (°C) un mēneša vidējā temperatūra, kā arī tās novirze no ilggadējās novērojumu normas. Mēneša nokrišņu summa (mm), nokrišņu summa pa dekādēm un vienas diennakts nokrišņu maksimums.
Dienas zemākā gaisa temperatūra un nakts augstākā gaisa temperatūra Rīgā. Dati no Starptautiskās lidostas "Rīga" meteoroloģiskās novērojumu stacijas.
Rakstā ir izmantota Latvijas Vides, ģeoloģijas un meteoroloģijas centra mājaslapā publicētā informācija.
Izmantoti materiāli no Latvijas Vides, ģeoloģijas un meteoroloģijas centra mājaslapas.
