
Mass Effect – kompiuterinis veiksmo vaidmenų žaidimas, sukurtas Xbox 360 konsolei bendrovės „BioWare“ ir „Demiurge Studios“ pritaikytas Microsoft Windows. Xbox 360 versija „Microsoft Studios“ buvo išleista 2007 m. lapkritį, o Windows versija, kurią išleido „Electronic Arts“, pasirodė 2008 m. Žaidimo adaptacija PlayStation 3 konsolei buvo išleista 2012 m. „Electronic Arts“.Žaidime veiksmas vyksta 2183 metais, žaidėjas valdo elitinį žmogų karį vardu Commander Shepard, kuris vadovauja erdvėlaivio SSV Normandy įgulai, tyrinėjančiai Paukščių Tako galaktiką. Terminas mass effect, iš kurio kilo žaidimo pavadinimas, apibūdina inerciją mažinančią technologiją, kuri leidžia išvystyti virššviesinį greitį.
Žaidimo tęsinys „Mass Effect 2“ pasirodė 2010 m. sausio 26 d. Jo veiksmas vyksta praėjus dvejiems metams po įvykių pirmojoje dalyje. Importavus išsaugotus pirmojo žaidimo duomenis į ME2, kai kurie žaidėjo sprendimai bei istorijos gijos išlieka, taip įtakodami kitos dalies siužeto eigą.
2012 m. kovą pasirodė trečioji dalis „Mass Effect 3“, kuri užbaigė trilogiją. „BioWare“ taip pat išleido epizodinių turinio papildymų, kurie papildė istorijos tarpus tarp kiekvieno žaidimo. Visgi šie papildymai nėra būtini norint suprasti siužeto liniją. Pirmasis turinio papildymas „Bring Down the Sky“ išleistas 2008 m. kovo 10 d., antrasis („Pinnacle Station“) – 2009 m. rugpjūčio 25 d.
Nors daugumoje žaidimo ekranvaizdžių ir reklaminiuose plakatuose vaizduojamas numatytasis vyriškos/moteriškos lyties Commander Shepard veikėjas, žaidėjas turi galimybę susikurti sau patinkantį veikėją, t. y. pakeisti jo išvaizdą, lytį, sugebėjimus ir net karinę kvalifikaciją.
Žaidime viso yra šešios veikėjų klasės. Kiekviena klasė turi savitą „gabumų“ (angl. talent) sistemą; pakėlus bet kurio gabumo lygį, veikėjas įgija statistikos taškų (papildomų gyvybių, ištvermės ir t. t.) arba naujų sugebėjimų (pvz., pakėlus šratinio šautuvo (angl. shotgun) gabumo lygį, atrakinamas Carnage sugebėjimas, leidžiantis šaudyti koncentruotais sprogstamaisiais užtaisais). Kiekviena klasė taip pat turi po vieną unikalų gabumą; veikėjai taip pat gali turėti gabumų, susietų su jų biografija. Veikėjai, pasiekę 20 lygį, atrakina Rogue VI šalutinę užduotį Žemės Mėnulyje, kurią įvykdę, gali pasirinkti specializuotą klasę, suteikiančią naujų gabumų. Tam tikros specializuotos klasės pasirinkimo variantai pateikiami pagal jau turimą pradinę klasę.Kuriant veikėją galima rinktis iš šešių klasių: kario (Soldier), inžinieriaus (Engineer), eksperto (Adept), infiltratoriaus (Infiltrator), sergėtojo (Sentinel) ir avangardo (Vanguard). Kariai labiausiai yra įgudę naudotis ginkluote, inžinieriai geba maksimaliai išnaudoti įvairias technikos priemones, tuo tarpu ekspertai nepralenkiami biotinių galių valdyme. Kitos trys klasės yra ankstesniųjų kombinacijos: infiltratorius turi kario ir inžinieriaus sugebėjimų, sergėtojas – inžinieriaus ir eksperto, o avangardo sugebėjimų arsenalą sudaro kario ir eksperto sugebėjimų derinys.
Žaidėjai taip pat turi galimybę parinkti veikėjo biografinius faktus, t. y., nuspręsti ar jų veikėjas gimė kosmose, vienoje iš Žemės kolonijų ar pačioje Žemėje. Taip pat galima pasirinkti, jog veikėjas vienintelis išgyveno siaubingą mūšį, tapo to mūšio herojumi arba jame pasižymėjo nuožmumu. Šie biografiniai faktai neturi didelės svarbos žaidime, tačiau kai kurie žaidimo veikėjai, kreipdamiesi į Commander Shepard, paminės vienokį ar kitokį faktą, susijusį su Shepard praeitimi. Žaidėjo parinkti veikėjo biografiniai faktai gali įtakoti kai kurių šalutinių užduočių prieinamumą. Nors ir egzistuoja keletas išimčių, veikėjo biografija tiesiogiai neįtakoja žaidėjo pasirinkimų dialoge.
Vaizdo intarpų dialogų metu ekrano apačioje iškyla apskritas komandų meniu, kuris padalintas į šešias dalis. Veikėjams kalbantis žaidėjas turi pasirinkti vieną iš galimų meniu atsakymų. Kiekvienam atsakymui priskirta po glaustą aprašymą. Komandų meniu sudarytas taip, kad kiekviena jo dalis išreiškia tam tikrą veikėjo būseną (malonus, agresyvus ir pan.), todėl žaidėjams, perpratusiems meniu valdymą, nebereikia skaityti galimų atsakymo variantų, jei norima galima atsakyti iškarto. „BioWare“ pasirinko įdiegti tokią sistemą su tikslu žaidimą padaryti interaktyvesniu. Pasak jų, žaidėjams nereikia skaityti didelės apimties dialogų, kurie plačiai naudojami daugelyje panašių žaidimų.Dialogai sudaro žaidimo moralės sistemos centrą. Šalutinė istorija ir kai kurie veikėjo bendravimo pasirinkimai „Mass Effect“ žaidime priklauso nuo žaidėjo moralinių pažiūrų. Žaidėjo sprendimai taip pat paveikia ir visą žaidimo istoriją. Projekto vadovas Casey Hudson teigė, kad „skirtingas žaidimo stilius suteiks kitokią pabaigą, kuri nuspręs žmonijos likimą“. Šie sprendimai netik paveiks pirmąją dalį, bet ir likusias kitas. Žaidėjo pasirinkimai veikėjų pokalbių metu nusako, kurių moralės principų laikosi žaidėjas. Moralė žaidime skaidoma į Paragon ir Renegade skiltis, Paragon taškai suteikiami renkantis malonesnius sprendimus, tuo tarpu Renegade suteikiami už nuožmius bendravimo metodus. NPC reaguoja skirtingai priklausomai nuo pasirinkto moralinio sprendimo.
Kovos sistema „Mass Effect“ žaidime vyksta realiu laiku, bet žaidėjas gali jį sustabdyti bet kokiu metu, kad pakeistų būrio ginklus, parinktų kitus būrio narių sugebėjimus ar tiesiog norėdamas būriui duoti įprastus nurodymus. Žaidėjas ir jo bendražygiai kovoje su priešais naudoja šaunamuosius ginklus (kuriuos galima modifikuoti panaudojus įvairius žaidime randamus patobulinimus), technikos priemones (norint nutraukti priešininkų atakas ar sugadinti jų ginkluotę), biotines atakas (telekinetines ar dirbtiniu būdu sukeliamas atakas). Žaidėjai tiesiogiai valdo savo veikėjo ir būrio narių veiksmus, bet pačių bendražygių tiesiogiai valdyti negali. Jie gali būriui duoti komandas, kaip, pvz., įsakyti jiems pasislėpti už priedangos, persigrupuoti, atakuoti nurodytą taikinį, ar eiti į žvalgybą.
Ypatingi sugebėjimai, kuriuos veikėjai gali atlikti, skirstomi į techninius ir biotinius. Techniniai sugebėjimai naudojami prieš priešų ginkluotę, kitokią techniką ir biotines galias. Šie sugebėjimai apima priešų skydų sunaikinimą, jų ginkluotės apgadinimą bei įsilaužimus į priešų valdomų robotų sistemas. Techniniai sugebėjimai suteikia ir kitokios naudos, kaip, pvz., užrakintų dėžių atrakinimą. Biotiniai sugebėjimai prieinami veikėjams, turintiems implantus, kurie suteikia galimybę manipuliuoti tamsiąja energija. Šie sugebėjimai apima priešų svaidymą šalin, jų pakėlimus nuo žemės ar gravitacinių kolapsarų, traukiančių viską aplink save, sukūrimą.
„Mass Effect“ žaidime yra šešios įprastinės šaunamųjų ginklų klasės: pistoletai, šratiniai šautuvai, automatai ir snaiperiniai šautuvai. Taip pat yra granatų bei gausybė ginklų ir šarvų patobulinimų. Žaidėjas gali sustabdyti žaidimą bet kuriuo metu, kad pasirinktų kitą savo ir (ar) būrio narių ginklą. Gebėjimas kovos metu pasirinkti tinkamą ginklą gali nulemti kovos baigtį. Šarvų būna skirtingų tipų ir išvaizdos, ginklai susiskleidžia ir yra laikomi prie nugaros, kai nenaudojami.
Amunicija žaidime neribota, tad po pastovaus šaudymo nereikia ginklo užtaisyti iš naujo, bet vietoje to jis perkaista ir gali būti vėl panaudotas tik atvėsus. Šaudant neapmokytu ginklu taiklumas sumažėja, ką atvaizduoja išsiplėtusi optinio taikiklio skalė.
Veikėjų dėvimi šarvai atstoja ir kosminius skafandrus. Viso yra trys šarvų rūšys: lengvieji, vidutiniai ir sunkieji. Šie šarvai suteikia ribotas deguonies atsargas bei laikiną apsaugą nuo planetos aplinkos keliamų pavojų, kaip, pvz., karščio ar radiacijos. Šarvai taip pat yra aprūpinti kinetiniais barjerais, kurie atstoja skydus ugnies lauke.
Erdvėlaivis SSV Normandy yra pagrindinė Commander Shepard vadovaujamos įgulos keliavimo priemonė. Kadangi žaidimas aprėpia galaktiką, dauguma kelionių trunka nuo vienos planetos link kitos. Žaidėjas pasirenka keliones tikslą Paukščių Tako galaktiniame žemėlapyje. Galaktika yra padalinta į eilę struktūrinių lygių, kurie apima žvaigždžių spiečius, žvaigždžių sistemas ir galiausiai pačias planetas.
Kelionės „Mass Effect“ visatoje vykdomos pasinaudojant Mass Relays, technologiniais artefaktais, kurie geba beveik akimirksniu transportuoti laivus nuo žvaigždžių spiečiaus iki sistemos, ir primena dvižiedžius kardaninius šarnyrus. Tarp jų atstumas gali siekti nuo kelių šimtų iki kelių šimtų tūkstančių šviesmečių.
Daugelyje planetų ne tik galima vykdyti užduotis, bet ir ieškoti resursų. Kai kuriuose žvaigždiniuose kūnuose, kaip kad asteroiduose ar mėnuliuose, bei nedideliuose kosminiuose krovininiuose laivuose taip pat galima rasti naudingų medžiagų. Žaidėjas gali judėti pėsčiomis arba vairuoti visureigį šarvuotį M35 Mako. Kai kurie žaidimo segmentai reikalauja kovoje naudotis šia transporto priemone.
Projekto vadovas Casey Hudson paaiškino terminą „Mass Effect“:Žaidimo visatoje mass effect ('masės efektas') yra naujai atrastas (žmonėms) fizikos reiškinys, kuris kai kuriais atžvilgiais yra panašus į kitas fizikines jėgas, kaip kad gravitacija ar elektromagnetizmas. Šis reiškinys yra tai, ką realiame gyvenime fizikai įvardija kaip „tamsiąją energiją“, kuri, kaip neseniai išsiaiškinta, yra atsakinga už spartėjantį visatos plėtimąsi. Prieš tai manyta, jog visatos plėtimasis turėtų lėtėti dėl gravitacijos.
Hudson aiškina, jog kai kurie padarai išvystė gebėjimą justi ir manipuliuoti mass effect energija, panašiai kaip realiame gyvenime rykliai ar elektriniai unguriai gali justi ir manipuliuoti elektromagnetizmu. Kai kurie žmonės iš prigimties turi panašių sugebėjimų, kurie gali būti sustiprinti smegenų implantais. Gebėjimas manipuliuoti mass effect energija įvardijamas kaip „biotika“.
Žaidimo technologijos sukasi aplink fiktyvią medžiagą, kuri vadinama „nuliniu elementu“ (angl. element zero) ar neoficialiai eezo. Kai nulinis elementas yra veikiamas elektros srovės, jis sukuria masės efekto lauką, kuris pakeičia bet kokio tame lauke esančio objekto masę; teigiamos srovės atvejų padaugėja, o neigiamos – sumažėja. Tai leidžia sukurti „kinetinius barjerus“, mokslinės fantastikos stiliaus dirbtinę gravitaciją, keliavimą viršsviesiniu greičiu ir kitokius dalykus.
Žaidimo „Mass Effect“ veiksmas vyksta 2183 metais. Prieš trisdešimt metų žmonija po Marso paviršiumi atrado technologiją, kurią, kaip manoma, sukūrė technologiškai pažengusi, bet seniai išnykusi rasė, įvardijama kaip Protheans. Išstudijavusi šią technologiją, žmonija sugebėjo išsiveržti iš Saulės sistemos gniaužtų ir įkūrė daugybę kolonijų bei susidūrė su įvairiausiomis nežemiškomis būtybėmis Paukščių Tako galaktikoje. Pasinaudodamos ateivių artefaktais, žinomais kaip Mass Relays, įvairios nežemiškos rasės sugeba akimirksniu nukeliauti iš vieno galaktikos kampelio į kitą. Žmonija įsteigė Žmonijos sistemos aljansą (Human Systems Alliance), kuris yra vienas iš Citadel Council (Citadelės Taryba) institucijos, įsikūrusios milijonus gyventojų talpinančioje senovinėje kosminėje stotyje, narių. Žmonijos aljanso galia galaktikos atžvilgiu smarkiai auga. Vienintelis tarpžvaigždinis karas, kuriame žmonija dalyvavo buvo Pirmojo kontakto karas, įvykęs 2157 m. Tuomet žmonija susidūrė su pirmąja kita kosmoso civilizacija, žinoma kaip turians.
Žaidėjas valdo žmogų karį veteraną Commander Shepard. Veikėjo išvaizda skiriasi priklausomai nuo dėvimos ginkluotės ir šarvų. Be Šepardo lyties ir išvaizdos, žaidėjai taip pat gali pasirinkti biografinius faktus, kurie turi įtakos žaidimo eigoje vykstantiems dialogams, bei taip pat šalutines misijas, kurios bus prieinamos šiam veikėjui.Žaidėjo veikėjas bene visada yra lydymas dviejų kitų veikėjų kompanijos; šie pagelbsti jam kovoje bei dalyvaudami pokalbiuose. Šie veikėjai nėra sukurti žaidėjo, jų valdyti žaidėjas negali. Galima tik duoti jiems būrio lygmens komandas ir paliepti panaudoti jų technologinius/biotinius sugebėjimus. Tarp erdvėlaivio Normandy įgulos narių yra veikėjų, su kuriais Šepardas gali užmegzti ryšių ir tokiu būdu potencialiai gauti naujų užduočių. Žaidime yra šeši veikėjai, kurie žaidimo eigoje prisijungia prie Šepardo kovos; kiekvienas jų pasižymi detalizuota biografine istorija ir turi savo paties priežasčių, dėl kurių ir nutaria pagelbėti Šepardui. Du iš šių šešių veikėjų yra žmonės, kiti keturi – ateiviai.
Mark Meer ir Jennifer Hale atitinkamai įgarsino moteriškosios ir vyriškosios lyties Commander Shepard veikėją.
Ali Hillis įgarsino Dr. Liara T’Soni, tuo tarpu Jillian Murray pozavo jos modeliui.
Kimberly Brooks įgarsino karininkę Ashley Williams, tuo tarpu Erica Cerra pozavo jos modeliui.
„Mass Effect“ istorija priskiriama kosminei operai ir nagrinėja tokias temas kaip minties laisvė, kosmoso kolonizacija, fanatizmas, vigilantizmas ir dirbtinis intelektas. Istorija, kuri pasižymi kova tarp žmonijos ir mašinų, yra pastebimai panaši tiek į Fred Saberhagen „Berserkerio“ serijos romanus, tiek ir į „Battlestar Galactica“, taip pat ir į Frederik Pohl „Gateway“ romanus. Istorijos detalės, menančios mašinų organinės gyvybės naikinimą, primena Alastair Reynolds romaną „Revelation Space“. Tuo tarpu Citadelė ir jos valdžios struktūra regis buvo pasiskolinta iš „Babylon 5“, o SPECTREs pajėgos sulyginamos su Anla’shok iš „Babylon“ visatos. Pasak Casey Hudson, projekto vadovo, filmai, kaip kad „Svetimi“, „Bėgantis skustuvo ašmenimis“, „Žvaigždžių karai“, „Žvaigždžių kelias II. Kano įniršis“ ir „Erdvėlaivio kariai“, taip pat padarė įtaką šiam žaidimui.
Originalaus garso takelio „Mass Effect Original Soundtrack“ muziką parašė Jack Wall ir Sam Hulick, papildomų takelių kompozitoriai – Richard Jacques ir David Kates. Garso takelį, kurį sudaro 37 dainos, 2007 m. lapkričio 20 d. išleido „Sumthing“. Remiantis pranešimu spaudai, žaidimo muzikai įtaką padarė tokie klasikiniai mokslinės fantastikos filmai kaip „Bėgantis skustuvo ašmenimis“ ir „Kopa“.
Žurnalas „Game Informer“ žaidimui davė 9,75 balo iš 10 ir pabrėžė, kad „žaidimas skambina interaktyvaus istorijos pasakojimo amžiaus varpais.“ Negatyvios kritikos sulaukė subalansuotumo problemos ir problematiška DI kovos sistema. „GameSpy“ skyrė 5 žvaigždutes iš 5, teigdami, kad „„Mass Effect“ iškėlė interaktyvaus pasakojimo galimybės į naujas aukštumas.“ Anot jų, „tai vienas geriausių metų žaidimų, kurį dar ilgai prisimins kaip vieną geriausių visų laikų žaidimų.“ „GameSpot“ atliko X360 versijos apžvalgą ir susidarė nuomonę, jog „žaidimui šiek pritrūko iki pilno potencialo“, bei paskui pridūrė, kad AK versija yra „geriausias pasirinkimas norint patirti visus žaidimo įspūdžius.“
„IGN“ davė 9,4 balo iš 10, teigdami, kad tai „naujas ženklas, parodantis kaip žaidime turėtų būti atpasakojama istorija,“ žurnale taip buvo išdėstyti jau aptarti trūkumai, tokie kaip „menki žaidimo veiklos sutrikimai, silpnas DI ir prastoka būrio valdymo mechanika.“ Tačiau pabrėžė, kad „RPG elementai pribloškiantys.“ Tinklalapių GameRankings ir Metacritic suvestinių duomenimis, žaidimo AK versija buvo įvertinta atitinkamai 89,70 % ir 89/100.
Pasak „Microsoft“, praėjus šešioms savaitėms po žaidimo išleidimo buvo parduota 1,6 mln. žaidimo kopijų.

Mažeikiai (žem. Mažeikē) – miestas šiaurės vakarų Lietuvoje, Žemaitijoje, Telšių apskrityje, 46 km į šiaurę nuo Telšių. Mažeikių rajono savivaldybės centras, Mažeikių seniūnija, yra apylinkės seniūnijos ir Reivyčių seniūnijos administracinis centras.
Archeologų teigimu, dabartinės Mažeikių apylinkės XI-XIII a. buvo apgyvendintos kuršių ir priklausė Ceklio žemei, o žemaičiai šiuose kraštuose atsirado gerokai vėliau. Mažeikių vardas pirmą kartą paminėtas XIII a. Yra žinoma, kad 1290 m. žemaičių žygio į Žiemgalą metu kalavijuočiai sumušė kunigaikščio Mažeikos kariuomenės būrį. Pasak Livonijos kronikos, 1332 m. Livonijos ordino magistro Everhardo vadovaujama kariuomenė „įvykdė karo žygį į netikėlių žemaičių kraštą ir pasiekė Mazeikia (Mažeikių) ir Windeikia dvarus“. Remiantis tuo galima manyti, kad XIV a. minima karaliaus Mažeikos žemė yra davusi pavadinimą dabartiniam Mažeikių miestui, šį valdovą reikia laikyti Mažeikių įkūrėju, o 1290 m. yra Mažeikių įkūrimo data.
Spėjama, kad 1332 m. kalavijuočių sunaikinto Mažeikių dvaro centras nebuvo atstatytas, tačiau toje vietoje plytėjęs kaimas po riterių puolimo atsikūrė, nors bent kiek didesnės reikšmės vėliau neįgijo. XVI a. tai buvo mažas kaimelis, apsuptas girių ir pelkių, apylinkėse siautėjo plėšikai, kurių aukų kaulų aptinkama ir mūsų laikais.
Mažeikiai ir aplinkinės teritorijos Lietuvai galutinai atiteko 1529 m., pasirašius sutartį su Livonija. Kaimas paminėtas XVI a. vidurio dokumentuose galbūt dėl Valakų reformos: iš XIX a. antrosios pusės kartografinės medžiagos galima spėti, kad jo žemės anuo metu buvo matuotos. 1865 m. kaimo sodybos (jų buvo 13) gana padrikai išsidėstė dešiniajame Ventos krante, abipus Aplūkio upelio, maždaug 2 km į pietus nuo Viekšnių-Leckavos kelio.
Mažeikių miesto augimo pradžia – 1868 m. prasidėję Liepojos-Romnų geležinkelio, (tada dar vadinamo Lentvario-Liepojos geležinkeliu) atkarpos Liepoja-Kaišiadorys tiesimo darbai ir projektuotojų pasirinkimas vieną iš stotelių įkurti Mažeikių kaimo pakraštyje. Netrukus, 1874 m. į Mažeikius nutiesta Mintaujos geležinkelio atšaka iš Mintaujos ir 1880 m. palei tuometinę Stoties gatvę iškirtus mišką skirti sklypai gyvenvietei. Joje buvo apie 400 trobesių, 15 parduotuvių, rinkosi turgus. 1885 m. įsteigta vaistinė. Miestas pradėjo augti, formavosi pirmosios gatvės – Didžioji ir Stoties (dabar Laisvės ir Vasario 16-sios), kurios 1895 m. išgrįstos akmenimis. 1899 m. Mažeikių geležinkelio stotis pavadinta Muravjovo – 1863 m. sukilimo slopintojo vardu, tačiau piktnaudžiaudami caro valdžios pareigūnai taip vadino visą besikuriantį miestelį. Mažeikių vardu vadintas kaimas buvęs kitoje geležinkelio linijos pusėje. Tuo metu tai buvo daugiatautis miestas, čia kūrėsi žydai, rusai, latviai. 1896 m. įkurta valstybinė mokykla. XIX a. antroje pusėje – 1904 m. per Mažeikių geležinkelio stotį buvo gabenamos didelės draudžiamosios lietuviškos literatūros siuntos.
Pirmieji maldos namai – 1894 m. pašventinta stačiatikių Mažeikių Šv. Dvasios cerkvė, dar po kelerių metų veikė ir žydų sinagoga, Mažeikių evangelikų liuteronų bažnyčia. Pirmoji katalikų bažnyčia Mažeikiuose pastatyta ir pašventinta tik 1905 m. Klebono P. Meškausko, vargonininko K. Pukevičiaus dėka prasidėjo aktyvesnis lietuvių visuomeninis gyvenimas, įsteigtas „Saulės“ draugijos skyrius, pastatytoje špitolėje įkurta pirmoji lietuviška „Saulės“ pradžios mokykla, skaitykla biblioteka, suburtas choras.
1893 m. miestelyje buvo 13 krautuvių, 5 smuklės. Pirmoji didesnė įmonė – antrinių žaliavų perdirbimo fabrikas, atidarytas 1895 m. Jame dirbo apie 40 darbininkų. Po 1902 m. pastatytos garvežių ir vagonų remonto dirbtuvės, įsteigta geležinkelininkų mokykla. Netrukus dar įkurti cikorijos ir degtukų šiaudelių fabrikai, skardos dirbtuvė, gaminusi kibirus ir laistytuvus, linų apdirbimo įmonė, plytinė, koklių dirbtuvė, muilo gamybos, saldainių įmonėlės. 1905 m. buvo daugiau kaip 10 pramonės įmonių, 1912 m. pradėta statyti ketaus liejykla. 1914 m. suteiktos miesto teisės. 1908–1910 m. pastatyta evangelikų liuteronų bažnyčia.
I pasaulinio karo metais miestas smarkiai nukentėjo, išdegė beveik visas centras, nes palei Ventą 1915 m. vyko rusų ir vokiečių kariuomenės mūšiai. Traukdamiesi Rusijos imperijos kariuomenės daliniai susprogdino geležinkelio vandentiekį ir elektrinę, išvarė į Rusiją žydus. Vokietijos kariuomenė greta Mažeikių sušaudė apie 60 žmonių. 1918 m. atkūrus Lietuvos nepriklausomybę, 1919 m. vasario mėn. miestą buvo trumpam užėmusi Raudonoji armija. 1919 m. įkurta Mažeikių apskritis. 1919 m. lapkričio mėn. Lietuvos kariuomenės daliniai mieste kovojo su bermontininkais. Pasibaigus karui į Mažeikius savo pretenzijas pareiškė Latvija, nes geležinkelio mazgas latviams turėjo strateginę reikšmę – jungė Liepoją su Ryga. 1921 m. Lietuvos-Latvijos sienos sutarties sudarymo metu tarptautinio arbitražo sprendimu šis ginčas buvo išspręstas Lietuvos naudai.
1922 m. miestas išplėstas. Tarpukariu Mažeikiai tapo apskrities centru (vietoje Sedos), pirmuoju burmistru buvo paskirtas buvęs knygnešys Jonas Motuzas, aktyvus visuomeninio gyvenimo dalyvis. Dar tebevykstant nepriklausomybės kovoms 1919 m. mieste atidaryta privati vidurinė mokykla, kuri netrukus peraugo į valstybinę gimnaziją. 1922 m. atidaryta ligoninė, tais pačiais metais mieste įkurta biblioteka, 1928 m. savo namuose Stasys Ličkūnas atidarė muziejų. 1924 m. Mažeikiams pakartotinai suteiktos miesto teisės. 1928 m. įkurta Mažeikių katalikų parapija.
Nepriklausomybės pradžioje Mažeikiai buvo svarbus geležinkelio mazgas, jungęs Lietuvą su Klaipėdos uostu. Mieste kūrėsi vis naujos urminės prekybos įmonės, Mažeikiai tapo nebe gamintojų ir perdirbėjų, o prekybininkų miestu. Tačiau 3-ojo dešimtmečio viduryje nutiesus geležinkelio liniją Kretinga-Amaliai, Mažeikių, kaip tranzitinio mazgo, reikšmė sumenko. Prasidėjo ekonominis nuosmukis, gana neilgas, kadangi mažeikiškiai vėl ėmėsi plėtoti pramonės verslą. Atidarytas brolių Šadauskų alaus bravoras, garinis malūnas, pieninė, baldų dirbtuvės, elektros jėgainė. 1940 m. Mažeikiuose veikė 26 pramonės įmonės. Tuo metu buvo 4 bankai, veikė kredito draugija. Mažeikiuose ketvirtąjį dešimtmetį pastatoma nauja, moderni Juozo Tumo-Vaižganto vardu pavadinta pradžios mokykla, ligoninė, Mažeikių Švč. Jėzaus Širdies bažnyčia (katalikų), bankas (arch. Mykolas Songaila), rotušė (arch. J. Okunis).
1940 m. birželio mėn. sovietams okupavus Lietuvą, 1940–1941 m. ir 1944–1953 m. sovietų valdžia ištrėmė daugiau kaip 170 miestiečių. 1941 m. rugpjūčio mėn. Vokietijos okupacinės valdžios įsakymu Mažeikiuose nužudyta apie 4000 žydų. 1944 m. spalio mėn., vengdami SSRS kariuomenės junginių apsupimo, Vokietijos kariuomenės daliniai pasitraukė iš miesto, per karinius veiksmus sugriautas jo centras. 1945 m. įsteigta LLA Mažeikių apskrities partizanų Alkos rinktinė, 1946 m. veikė LLA Mažeikių miesto kuopa.
1941 m. parengtas miesto išplėtimo planas, bet Antrojo pasaulinio karo dideli sugriovimai ir emigracija vėl neigiamai paveikė tolesnę miesto plėtrą. Pamažu pokariu buvo atstatytos prieš karą veikusios įmonės: linų fabrikas, alaus darykla, įkuriami avalynės, baldų fabrikai, sviesto gamykla, duonos kombinatas. 1946 m. rugpjūčio 3 d. Mažeikiai tapo apskrities pavaldumo miestu, 1950 m. – rajono centru.
1959 m. įsteigta Mažeikių elektrotechnikos gamykla, gaminusi elektros variklius skalbimo mašinoms, po dešimtmečio – Mažeikių kompresorių gamykla, gaminusi kompresorius šaldytuvams. 1980 m. pradėjo dirbti naftos perdirbimo įmonė (dabartinė „Mažeikių nafta“), išaugusi Juodeikių kaimo vietoje, nutiestas naftotiekis Polockas-Mažeikiai. Mažeikiai tapo didžiausiu pramoniniu miestu Žemaitijoje. Gyventojų skaičius išaugo nuo 8 iki 49 tūkstančių. Pastatytas modernus Naftininkų kultūros centras. Pietinėje miesto dalyje išaugo didelis mikrorajonas, pastatyti Kalnėnų, Naftininkų, Ventos, Tirkšlių gyvenamieji mikrorajonai.
1988 m. rugsėjo 25 d. susikūrė Sąjūdžio iniciatyvinė grupė. 1990 m. balandžio 18 d. Mažeikių naftos perdirbimo įmonei buvo nutrauktas naftos tiekimas iš SSRS ir prasidėjo Lietuvos ekonominė blokada. 1996 m. patvirtintas Mažeikių herbas. 
Naftos verslo ir jį aptarnaujančių įmonių suklestėjimas, spartus individualių kvartalų augimas gali būti vadinamas Mažeikių aukso amžiumi. Po 1995 m. administracinės reformos Mažeikiai liko rajono centru, dalį savivaldos funkcijų perleisdami apskrities centrui Telšiams. Ne visada sėkminga privatizacija, Rusijos eksporto rinkų praradimai lėmė daugelio Mažeikių įmonių bankrotą ar veiklos sustabarėjimą, išaugo nedarbo lygis. Šiuo metu pastebimos ir teigiamos tendencijos – buvusių gamyklų cechuose kuriasi naujos įmonės.
Yra 3 pašto skyriai, ligoninė, du pirminės sveikatos priežiūros, 3 šeimos medicinos, psichikos centrai, pagyvenusių žmonių ir vaikų globos, nakvynės namai, politechnikos, spec. internatinė, muzikos, dailės, sporto, choreografijos mokyklos, mokykla-darželis, 10 lopšelių-darželių, kultūros, rusų kultūros, švietimo, šeimos, turizmo ir verslo informacijos, moksleivių techninės kūrybos centrai, moksleivių namai, jaunųjų gamtininkų stotis, Mažeikių rajono savivaldybės viešoji biblioteka.
Miesto vardas neabejotinai asmenvardinis, tačiau neaišku, nuo kokios lyties jis kilęs. Istorijoje minimas Mažeika, tačiau dabar Lietuvoje yra dažna pavardė Mažeikis, kurios daugiskaita visiškai sutampa su miesto vardu. Pasak kitų šaltinių, Mažeikiai pavadinti jau statant geležinkelio stotelę toje vietoje buvusios Mažeikos ar Mažeikio sodybos vardu.
1899–1918 m. Mažeikių geležinkelio stotis vadinta Muravjovo vardu – Mažeikių geležinkelio stotis taip pavadinta Michailo Muravjovo, 1863 m. sukilimo slopintojo vardu, tačiau piktnaudžiaudami caro valdžios pareigūnai taip vadino visą besikuriantį miestelį. Mažeikių vardu vadintas kaimas buvęs kitoje geležinkelio linijos pusėje. Tuo metu tai buvo daugiatautis miestas, čia kūrėsi žydai, rusai, latviai.
Lietuvai 1990 m. atkūrus nepriklausomybę XX a. pabaigoje – XXI a. pradžioje bankrutavo kai kurios pramonės įmonės (kompresorių, avalynės, baldų, buitinių elektros variklių), kitos prisitaikė prie rinkos ekonomikos – padidėjo naftos perdirbimo gamyklos našumas; atsikūrė dalis pramonės įmonių.
Mažeikiuose veikia langų, durų, garažo vartų gamybos („Fauga“), baldų („Mažeikių lyra“), betono, skiedinių ir gelžbetonio, metalo konstrukcijų (UAB „Mažeikių betonas“), valgomųjų ledų („Ingman ledai“), AB „Pieno žvaigždės“ Mažeikių pieninė, UAB „Mažeikių duona“, UAB „Mažeikių mėsinė“ ir alaus darykla. Stambiausia miesto įmonė – „Mažeikių nafta“, kurią 2006 m. gegužės 26 d. nupirko lenkų koncernas PKN Orlen.
Vitas Lingys (g. 1960–1993), vienas iš tiriamosios žurnalistikos pradininkų Lietuvoje
Yra ligoninė, du pirminės sveikatos priežiūros, 3 šeimos medicinos centrai, psichikos centras.
1907 m. įsteigta „Saulės“ draugijos pradinė mokykla. 1909–1911 m. veikė prekybos mokykla. 1923 m. atidarytas liaudies universitetas. 1955 m. – vaikų muzikos mokykla, prie kurios vėliau įsteigti dailės, choreografijos skyriai. Vidurinių mokyklų skaičius išaugo iki šešių. Atkūrus nepriklausomybę Mažeikiuose pradėjo veikti 2 gimnazijos, 6 vidurinės mokyklos. Vykdant švietimo reformą dalis jų taps pagrindinėmis. Reorganizavus vaikų muzikos mokyklą įkurtos vaikų dailės ir choreografijos mokyklos.
1905–1914 m. veikė Juozo Vaičkaus vaidintojų trupė, nuo 1911 m. Skrajojantis teatras, 1911–1914 m. Lietuvių katalikų blaivybės draugijos skyrius. 1923 m. įsteigtas Mažeikių muziejus. Nuo 1928 m. veikia Viešoji biblioteka. 1945 m. įkurti rajoniniai kultūros namai.
Leidžiami laikraščiai: „Santarvė“ (nuo 1945 m.), „Būdas žemaičių“ (nuo 1996 m.).
Mažeikių Švč. Jėzaus Širdies bažnyčia, 1935 m., archit. Vytautas Landsbergis-Žemkalnis
Mažeikių Šv. Pranciškaus Asyžiečio bažnyčia, 2005 m., archit. H. ŠtaudėIstorizmo laikotarpio pastatai:
Plytų stiliaus pastatai Stoties g. 22 ir 32, statyti XIX a. pabaigoje – XX a. pradžioje.
Modernistiniai Lietuvos banko Mažeikių skyriaus rūmai, 1939 m., archit. Mykolas Songaila
Miesto Senajame parke, įkurtame XX a. viduryje, rekonstruotame 2014 m. arch. Henrikas Štaudė,  yra paminklinių skulptūrų: J. Švažui (1979 m., skulpt. K. Švažas), Šatrijos Raganai, Juozui Vaičkui (abu 1984 m., abiejų skulptorius J. Meškelevičius), Antanui Vienažindžiui (1987 m., skulpt. Gediminas Jokūbonis)
Kapinėse yra dvi medinės koplytėlės su Švč. Mergelės Marijos Maloningosios skulptūromis
Mažeikiai įsikūrę Ventos vidurupio žemumoje, miesto pietiniu pakraščiu teka Venta. Miesto dalys – Kalnėnai, Reivyčiai, Senamiestis. Prie Mažeikių yra Didžlaukių pelkė ir durpynas.
Nuo miesto driekiasi keliai  170  Mažeikiai–Skuodas ,  163  Ežerė–Mažeikiai ,  155  Kuršėnai–Mažeikiai ,  164  Mažeikiai–Plungė–Tauragė . Iš pietryčių šiaurės vakarų link eina geležinkelis Šiauliai–Liepoja, nuo Mažeikių – geležinkelis į Jelgavą.
Mažeikiai. Mūsų Lietuva, T. 4. – Bostonas: Lietuvių enciklopedijos leidykla, 1968. – 358 psl.
Mažeikiai / Jonas Laurinavičius, fotogr. J. Vaicekauskas, J. Strazdauskas. – Vilnius: Mintis, 1978. – 44 p.: iliustr.
Mažeikiai: praeitis, dabartis ir perspektyvos: konferencijos medžiaga / Alvydas Nikžentaitis, Angelė Rupkutė. – Klaipėda: Klaipėdos universiteto leidykla, 1997. – 158 p.: iliustr. – ISBN 9986-505-52-6
Lietuvos Persitvarkymo Sąjūdis Mažeikiuose, 1988–1998. – Mažeikiai: Lietuvos Sąjūdžio Mažeikių skyrius, 1998. – 40 p.: iliustr.
Mažeikių kraštas: fotoalbumas / Jonas Strazdauskas, sud. Aleksandras Macijauskas. – Mažeikiai, 1999. – 157 p.: iliustr. – ISBN 9986-9344-0-0
Mažeikių eskizai: išvykos, susitikimai, prisiminimai / Jonas Laurinavičius. – Kaišiadorys, 2001. – 84 p.: iliustr. – ISBN 9955-9319-9-X
Mažeikiai: fotoalbumas / Jonas Strazdauskas, tekstas Povilo Šverebo. – Klaipėda: S. Jokužio leidykla-spaustuvė, 2004. – 48 p.: iliustr. – ISBN 9986-31-121-7
Mažeikių medžiotojai ir žvejai / Kostas Slivskis. – Klaipėda: S. Jokužio leidykla-spaustuvė, 2006. – 157 p.: iliustr. – ISBN 9986-31-176-4
Mažeikių šaulių tryliktoji / Algimantas Muturas. – Mažeikiai, 2008. – 198 p.: iliustr. – ISBN 978-609-95019-0-1
Miestas upės vingyje: fotoalbumas / Jonas Strazdauskas. – Klaipėda: S. Jokužio leidykla-spaustuvė, 2010. – 157 p.: iliustr. – ISBN 978-9986-31-285-7
Mažeikių kraštas: tarp kuršių, žiemgalių ir žemaičių: vadovas po [Mažeikių muziejaus] ekspoziciją / Adomas Butrimas. – Vilnius: Vilniaus dailės akademijos leidykla, 2011. – 79 p.: iliustr. – ISBN 978-609-447-031-8
Mažeikių krašto giriose / Jonas Danauskas, Selemonas Paltanavičius. – Vilnius: Atkula, 2011. – 63 p.: iliustr. – ISBN 978-9955-505-87-7
Atvėrus Mažeikių žemės lobyną / Dalia Grygolaitienė, Eglė Urbonaitė, Angelė Rupkutė, Eugenija Kupliauskienė, Deividas Makavičius, Krista Končienė, Airida Dauginaitė. – Kaunas: V3 studija, 2012. – 111 p.: iliustr. – ISBN 978-609-8077-08-7
Kviečia Mažeikių kraštas: informacinis leidinys. – Kaunas: V3 studija, 2012. – 54 p.: iliustr. – ISBN 978-609-8077-04-9
Mažeikių krašto ženklai: informacinis leidinys. – Kaunas: V3 studija, 2012. – 55 p.: iliustr. – ISBN 978-609-8077-06-3

Meksikos užkariavimu vadinama viena svarbiausių Ispanijos kolonizacinių kampanijų prieš actekų imperiją 1519–1521 m., kuriai vadovavo konkistadoras Hernanas Kortesas. Šios kampanijos metu buvo sužlugdyta actekų imperija ir padėtas pagrindas Ispanijos valdžiai Mezoamerikoje. Ispanų sėkmę lėmė pažangesni ginklai, jų atneštų ligų paplitimas tarp vietinių gyventojų ir sugebėjimas išnaudoti vidines bei išorines actekų imperijos silpnybes.
Po actekų imperijos užkariavimo ispanai įkūrė Naujosios Ispanijos vicekaralystę. Į ją ėmė keltis kolonistai iš Ispanijos, o vietinės religijos buvo išstumtos krikščionybės bei sunaikinta didžioji dalis vietinių gyventojų kultūros.
XVI a. pradžioje Meksikoje gyvavo daugybė miestų-valstybių. Per paskutinius du šimtmečius iki europiečių pasirodymo Maksikos slėnyje vyraujančią galią įgavo trapi trijų actekų miestų sąjunga, į kurią įėjo Tenočtitlanas, Teškokas ir Tlakopanas. Ši miestų sąjunga nugalėjo gausias konkuruojančias valstybes, kurios nebuvo tiesiogiai įjungtos į sąjungą, bet priverstos mokėti duokles. Iš trijų miestų sąjungos galingiausias buvo Teskoko ežero salose pastatytas Tenočtitlanas, kurio valdovas buvo ir Tlakopano bei Teškoko kariuomenių vadas, nors visais kitais klausimais šie miestai buvo savarankiški.
Nuo 1502 m. Tenočtitlaną valdė Montesuma II, kuris į šias pareigas buvo išrinktas. Jis buvo buvusio valdovo Ašajakatlio sūnus, o prieš savo išrinkimą – dievo Uicilopočtlio vyriausiasis žynys. Jo valdymo metu paaštrėjo socialinė įtampa, nes nuolat didėjo atotrūkis tarp turtingųjų ir vargšų. Be to, Teškoko kaip sąjungininko vaidmuo tapo abejotinas, nes 1515 m. Montesuma atvirai įsikišo į sosto paveldėjimo ginčą ir tik didelėmis pastangomis buvo rastas kompromisas tarp abiejų dėl sosto kovojančių pusių. Visgi Trilypė sąjunga išliko stipriausia galia Meksikos slėnyje. Didesnę grėsmę kėlė dabartinėje Meksikos valstijoje Mičoakane, į vakarus nuo slėnio, įsikūrusi taraskų imperija ir keturių miestų esančių į rytus nuo slėnio sąjunga, kurios stipriausias narys buvo Tlaškalos miestas. Lyginant su Eurazijos žemyno kultūromis visos Centrinės Meksikos valstybės buvo technologiškai atsilikusios; buvo nežinomas geležies apdirbimas, rato panaudojimas transportui.
Po to, kai 1492 m. Kristupas Kolumbas atrado Ameriką, ispanai Karibų jūroje valdė keletą salų. Pirmoji ilgalaikė gyvenvietė buvo 1493 m. įkurta La Isabela Espanjoloje. Per pirmuosius XVI a. dešimtmečius ispanai ėmė kontroliuoti Puerto Riko (1508 m.), Jamaikos (1509 m.) ir Kubos (1511 m.) salas, kurių gyventojai analogiškai kaip ir tainai Espanjoloje buvo verčiami dirbti priverstinius darbus. Be to, buvo įkurta gyvenvietė Dariene, dabartinėje Panamoje, kur į žemę buvo išlipęs Kristupas Kolumbas savo ketvirtosios ekspedicijos metu.
Ispanijos karūna į kolonijas kreipė mažai dėmesio. Dėl to ispanų konkistadorai savo veiksmams turėjo laisvas rankas. Daugelis jų buvo jaunesnieji idalgų sūnūs, kurie dalyvavo rekonkistos kovose.
1517 m. Kubos gubernatorius Diegas Velaskesas de Kueljaras išsiuntė trijų laivų flotilę, vadovaujamą Francisko Hernandeso de Kordobos, ištyrinėti vakaruose esančio Jukatano pusiasalio. Pasiekęs jo krantus ties Katočės iškyšuliu, Kordoba buvo sutiktas vietinių majų, kuriems pirmiesiems perskaitė 1513-ųjų metų Ispanų Reikalavimą, pareiškiantį pretenzijas į Naująjį pasaulį. Kordoba vertėjavimui į nelaisvę paėmė du kalinius, kuriuos pavadino Melčoru ir Džulianu. Vakarinėje Jukatano dalyje, ispanai naktį buvo užpulti majų vado Močkouoho. Žuvo 20 ispanų kareivių, Kordoba buvo mirtinai sužeistas ir likusi jo komandos dalis sugrįžo į Kubą.
Praėjus metams po nepavykusios Kordobos ekspedicijos, gubernatorius Velaskesas suformavo naują kolonizacinį būrį, kuriam vadovavo jo sūnėnas Chuanas de Grichalva. Grichalbos ekspediciją sudarė keturi laivai, kurie palei pietinę Jukatano pakrantę plaukė į actekų imperijos Tabasko regioną.
Anksčiau, nei Grichalva sugrįžo į Kubą, Velaskesas nusprendė išsiųsti trečiąją, daug didesnę už ankstesniąsias, ekspediciją, turėjusią ištyrinėti Meksikos krantus. Hernanas Kortesas buvo vienas iš Velaskeso favoritų, kuriam, 1518 m. spalio 23 d. sutartimi, gubernatorius pavedė lydėti ekspediciją ir užmegzti prekybinius ryšius su vietinėmis pakrantės gentimis. Kortesas buvo užkariautojas avantiūristas, todėl jo paskyrimas vadu nuvilnijo pasipiktinimu ir pavydu tarp ispanų kontingento Kubos kolonijoje.
Gubernatorius Velaskesas norėjo apriboti Korteso ekspediciją iki paprastos prekybos kelionės, tuo tarpu visą privilegijuotą Jukatano pusiasalio kolonizaciją pasilikti sau. Vis dėlto Kortesas, pasinaudodamas savo žiniomis apie Kastilijos teisę bei sumaniai ja manipuliuodamas, jis iš Velaskeso gavo praktiškai visus jam reikalingus įgaliojimus pradėti užkariavimą, jeigu tik tai „atitiks Ispanijos karalystės poreikius“.
Suprasdamas, jog Naujojo pasaulio kolonizaciją pradėjęs žmogus Ispanijoje pelnys visuotinį pripažinimą ir šlovę, Kortesas ekspediciją į Jukatano pusiasalį laikė didžiuoju savo gyvenimo šansu, juolab kai, po devynis mėnesius trukusios kelionės, į Kubą sugrįžo Chuanas de Grichalva. Iš Kubos šis laivavedys, sudaręs antrąją ekspediciją, plaukė į žemyno uostamiesčius vakaruose ir užsukdamas į krantą pamatė daug dalykų, kurie padarė jam didelį įspūdį, bet svarbiausia, į Kubą jis parsivežė žinių ir gandų apie turtingą Moktesumos II (Montesumos) imperiją, plytinčią aukštumose toliau nuo kranto ir todėl nesurastą Kolumbo. Aišku, kaip ir visi užkariautojai, į Naujojo pasaulio prieigas atsekę paskui atradėjus, Hernanas Kortesas siekė ir asmeninės naudos, tad išgirdęs apie pasakiškus lobius, jis planavo pradėti invaziją į actekų imperiją. „Mes, ispanai, – pareiškė Kortesas, – kenčiame nuo tokios ligos, kurią gali išgydyti tik auksas“.
Kortesas ėmė energingai ir aistringai ruoštis ekspedicijai. Jis surinko 11 laivų flotilę ir didelę grupę gerai ginkluotų vyrų. Kortesas demonstratyviai investavo į kelionę nemažą savo turto dalį, o vėliau ir įsiskolino, tačiau Velaskesas asmeniškai padengė pusę eskpedicijos išlaidų. Jukatano pusiasalio kolonizacija Kortesui tapo svarbiausiu gyvenimo tikslu, atnešiančiu jam garbę ir šlovę.
Velaskesas, matyt, irgi puikiai tai suprato, todėl pasistengė, kad kelionės atgarsiai iš Kubos nepasklistų iki Ispanijos. Be to, artėjant išvykimo dienai, gubernatorius ėmė įtarti, kad Kortesas jį išduos ir ekspediciją panaudos saviems tikslams, ar net be jo sutikimo pabandys tapti Meksikos gubernatoriumi, nepriklausomu nuo Velaskeso. Dėl šios priežasties, Velaskesas išsiuntė Luisą de Mediną pakeisti Hernaną Kortesą, tačiau Korteso parankiniai Mediną nužudė, o dokumentai, kuriuos jis gabenosi su savimi, buvo perduoti Kortesui. Tokiu būdu jis suskubo pagreitinti išvyką ir ėmė ruoštis kelionei.
Kortesas pasiruošė išplaukti 1519 m. vasario 18-osios rytą, kai į prieplauką asmeniškai atvyko Velaskesas, norėdamas įteikti dokumentus, nutraukiančius Hernano Korteso eskpediciją, bet nespėjo. Korteso kontingentą sudarė 11 laivų, plukdžiusių apytiksliai 100 jūreivių, 530 kareivių (tarp jų 30 arbaleto specialistų), gydytoją, kelias dailides, bent aštuonias moteris, kelis šimtus Kubos indėnų ir kelis laisvuosius bei vergus afrikiečius. Ispanai taip pat turėjo apie 16 ristūnų.
Kortesas šiek tiek laiko praleido Kosumelio saloje, bandydamas į krikščionybę atversti kelis vietinius gyventojus. Kol buvo Kosumelyje, Kortesas išgirdo apie kitus baltuosius žmones, gyvenančius Jukatane, ir išsiuntė pasiuntinį daugiau apie juos sužinoti. Paaiškėjo, jog tai buvo 1511 m. sudužusio laivo įgulos nariai Cheronimas de Agilaras ir Gonsalas Gereras.
Agilaras paprašė jį kalinusio majų vado leisti sugrįžti pas savo tautiečius į ispanų laivus, tuo tarpu Gereras atsisakė išvykti, teigdamas, jog jau asimiliavosi su majų kultūra, be to, jis turėjo žmoną ir tris vaikus bei užėmė tam tikrą, aukštesnę padėtį Četumalyje, kur gyveno.
Nors tolimesnis Gerero likimas yra beveik nežinomas, atrodo, jog kelerius metus kartu su majų būriais jis kovėsi prieš ispanų įsibrovėlius, drąsindamas indėnus toliau tęsti kovą su kolonizatoriais; tikriausiai vėlesniuose mūšiuose Gereras žuvo.
Agilaras gana sklandžiai kalbėjo Jukatano majų ir kitomis vietinėmis kalbomis, todėl pravertė Kortesui kaip vertėjas vėlesnėse kovose prieš actekų imperiją.
Per 1519 m. Velykas Kortesas su savo žmonėmis kelionėje į Jukatano gilumą padarė pertrauką ir tris mėnesius praleido Potončane, kur surado šiek tiek aukso. Verbų sekmadienį, Kortesas miesto aikštėje pastatė krikščionišką kryžių. Prieš Kortesui išvykstant, jam vertėjauti buvo paskirta guvi moteris, kurią jis pakrikštijo ir pavadino krikščionišku Marinos vardu. Anksčiau ji buvo žinoma kaip Malinche ir manoma, jog galėjo būti didikiškos toltekų arba tabaskiečių kilmės. Turėdamas du vertėjus – de Agilarą ir Malinche – Kortesas galėjo apjungti jų abiejų žinias ir efektyviai bendrauti su actekais, mat pakrantėje gyvenantys majai kalbėjo viena kalba, o imperatorius Montesuma, įsikūręs toliau nuo kranto – kita.
Krikščioniškoji Marina vėliau apsigyveno su Kortesu ir pagimdė jam sūnų. Jos pačios žmonės, kalbantys nahuatlių kalba, ją pavadintų „Malintzin“ – toks tarimas fonetiškai yra tiksliausias ispanų kalboje. Laikui bėgant, ispaniškai „la Malinche“ tapo žodžiu, kuris reiškia savo tautos išdaviką. Meksikietiškai malinchista apibūdina žmogų, pamėgdžiojantį svetimos kultūros kalbą ir papročius.
Kortesas ir jo ekspedicinės pajėgos išsilaipino dabartinio Verakruso miesto pakrantėje. Kortesas sužinojo apie vietinę Sempoalos gyvenvietę ir su savo būriais ten nuvyko. Jį pasitiko 20 sveikinančių ir klegančių miestelėnų bei miestelio vadovai. Kortesas skubiai įtikino totonakų vadą Ksikomekoatlį (dar žinomą kaip karalių Čikomakatą) sukilti prieš actekus.
Supratęs, jog metęs iššūkį gubernatoriui Velaskesui, sugrįžusio į Kubą laukia tik mirtis arba kalėjimas, Kortesas pabandė įsiteikti Ispanijos monarchams, pastatydamas pirmąją Naujojo pasaulio ispanų gyvenvietę, kurią pavadino La Villa Rica de la Vera Cruz. Oficialiai įteisinta naujojo miesto taryba Kortesą patvirtino Verakruso gubernatoriumi. Tokia Hernano Korteso strategija nebuvo originali. Pats Diegas Velaskesas taip išsilaisvino iš Kubos gubernatoriaus Diego Kolumbo valdžios. Taigi gavęs svetimo miesto valdytojo vietą, Kortesas teisėtu būdu atsiribojo nuo Diego Velaskeso de Kueljaro valdymo Kuboje ir galėjo tęsti savo ekspediciją.
Kad užsitikrintų paramą, Kortesas į Ispaniją išsiuntė kelis ekspedicijos narius, tarp jų ir Franciską Montechą, kurie turėjo gauti karaliaus palaikymą ir vietinės Verakruso savivaldos pripažinimą.
Totonakai padėjo Kortesui pastatyti La Villa Rica de la Vera Cruz, kuriuo Kortesas pasinaudojo kaip atspirties tašku, pradėjus pulti actekų imperiją. Maža gyvenvietė pamažu išaugo į didelį miestą, šiais laikais žinomą Verakruso („Teisingas kryžius“) vardu.
Actekų imperatorius Moktesuma (plačiąja prasme Montesuma) II kėlė baimę ir pasipiktinimą pakrantėje gyvenančiai majų tautai, tad į jo teritoriją pasiryžęs įžengti ispanas turėjo būti drąsus ir gerai tam pasirengęs. Nors 34 metų Kortesas neturėjo vado ir kovotojo patirties, jam pagelbėjo atsitiktinumas, galų gale iš vidaus sužlugdęs actekus.
Iš pradžių actekai beveik nesipriešino ispanų užkariautojams. Priešingai, Montesumos ambasadoriai juos pasitiko su dovanomis. Savo laiškuose Karoliui V, Kortesas tvirtino, jog actekai jį laiko Kecalkoatlio pasiuntiniu ar net pačiu Kecalkoatliu.
Dievas Kecalkoatlis buvo mitinis karalius, valdęs žaibus, ir kuris, pasak pranašystės, turėsiantis sugrįžti Vienos Nendrės metais, kad atsiimtų savo valdžią. Iki Kolumbo, kalendorius buvo padalytas į 52 metų periodus, arba ciklus. Kiekvieni 52-ieji metai buvo vadinami „Ce-Acatl“ arba Vienos Nendrės metais; 1519-ieji, kai atvyko Kortesas, ir buvo Vienos Nendrės metai.
Dėl tokio sutapimo, Montesuma pamanė, jog Kortesas tikrai gali būti legendinis dievas Kecalkoatlis, kurio atsiradimas siejamas su ankstesne Toltekų kultūra, iš kurios actekai daug ką perėmė. Actekų imperatorius tuo įtikėjo, juolab, kad atkeliavę iš už jūros žmonės turėjo šviesesnę odą, ilgas barzdas ir trumpesnius plaukus, tuo tarpu Kortesas savo laiškuose Ispanijos karaliui Karoliui V, net nepaminėjo, kad Kecalkoatlis tarp actekų yra garbinamas. Gali būti, jog jis apie tai nė nežinojo, nors pirminiai istorijos šaltiniai byloja, kad vienu metu ne tik vargšai apgautieji actekai, bet ir patys ispanai manė, jog Kortesas gali būti Kecalkoatlis. Ir tikrai – juk actekų imperijos nukariavimo pabaigoje, ispanai užėmė Tenočtitlano miestą ir, jį nugriovę, pastatė dabartinę Meksikos sostinę, taip įrodydami paties Moktesumos žodžius, jog išpranašautas actekų protėvių sugrįžimas pasižymės dieviška galia.
Šiaip ar taip, Hernanas Kortesas, palyginus, ypač lengvai atliko vieną labiausiai stulbinančių karinių pergalių žmonijos istorijoje ir to priežastimi tapo religija.
Hernano Korteso ekspedicijoje tebebuvo žmonių, vis dar ištikimų Kubos gubernatoriui, jie sumanė slapta užgrobti vieną laivą ir su juo sugrįžti į Kubą, bet Kortesas greitai apie tai sužinojo ir gudriai užbėgo išdavikams už akių. Kad tokie bandymai pabėgti daugiau nepasikartotų, jis nusprendė nuskandinti visą flotilę, išskyrus vieną mažą laivą, su kuriuo būtų galima pasiekti Ispaniją.
Taigi sumaniai atkirtęs Velaskesą nuo ekspedicijos, Kortesas su savo būriais patraukė į šalies gilumą, link legendinio Tenočtitlano miesto, tuo tarpu mažasis laivas buvo prikrautas jau surinktais actekų lobiais ir išsiųstas į Ispaniją, norint įsiteikti šalies monarchijai, kad pripažintų Korteso gubernatorystę.
Pakeliui į pagrindinį actekų miestą, prie ispanų pajėgų prisidėjo 40 sempoaliečių kovotojų vadų ir 200 vietinių, kurių pagrindinė užduotis buvo tempti patrankas ir gabenti maisto atsargas. Sempoaliečiai buvo pripratę prie karšto pakrantės klimato, tačiau jie nepaprastai nukentėjo nuo šalčio kalnuose ir lietaus.
Kortesas atvyko į Tlaksalą, beveik 200 miestų konfederaciją, neturinčią centrinės valdžios organo, bet su pagrindiniu miestu Tlaksala. Po beveik šimtą metų trukusių karų, tlaksaliečiai jautė didelę neapykantą actekams. Jie žinojo, jog, anksčiau ar vėliau, actekų imperija juos pasiglemš. Actekai jau buvo nukariavę didelę teritoriją aplink Tlaksalą. Įmanoma, jog actekai Tlaksalą paliko nepriklausomą vien dėl to, kad šie pastoviai teiktų jiems karo belaisvių, kurių laukė paaukojimas dievams.
Tlaksaliečiai iš karto puolė ispanus, tarp abiejų pusių įvyko keli susirėmimai, kol galų gale ispanai buvo apsupti ir priversti pasiduoti. Konkistadoro Bernalio Diaso del Kastiljo pirmojo mūšio aprašyme minima, jog kova buvusi labai sudėtinga ir sunki, ispanai tikriausiai nebūtų išgyvenę, jei ne Ksikotenkatlas Senasis, tlaksaliečių karo lyderis, kuris nusprendė, kad geriau būtų susivienyti su atvykėliais nei juos nužudyti.
1519-ųjų spalio 12 dieną, Kortesas atvyko į Tlaksalą, kur buvo džiaugsmingai pasveikintas tlaksalų valdovų, jau seniai numačiusių galimybę tapti ispanų sąjungininkais. Dėl ekonominės actekų blokados, Tlaksala buvo nuskurdusi, neturėjo nei druskos, nei medvilninių rūbų, todėl Kortesui ir jo vyrams tegalėjo pasiūlyti maisto ir moterų. Kortesas Tlaksaloje praleido 20 dienų ir pirmą kartą visos ekspedicijos metu galėjo jaustis saugiai ir ramiai, netgi mėgautis gyvenimu Mezoamerikoje, prie pat actekų pašonės. Atrodo, jog Kortesas iš tikrųjų susidraugavo su senaisiais Tlaksalos lyderiais, tarp jų ir su Maksikskacinu bei Ksikotenkatlu Senuoju, vis dėlto, Ksikotenkatlo sūnus, su Korteso pajėgomis kovęsis per patį pirmąjį susitikimą, nė iš tolo nepasitikėjo užkariautoju. Ispanai sutiko gerbti tokias miesto vietas kaip šventyklos, ir jose nesilankyti, visą kitą, kas jiems buvo pažadėta, jie galėjo pasiimti.
Visą tą laiką, kol buvo Tlaksaloje, Kortesas nenustojo su indėnais kalbėtis apie krikščionybę. Vienoje legendoje netgi sakoma, jog jis įkalbėjęs apsikrikštyti keturis vadus – Maksikskaciną, Ksikotenkatlą Senąjį, Italpopokaciną ir Temilolteutlą – jie gavo Dono Lorenco, Dono Visentės, Dono Bartolomėjaus ir Dono Gansalo vardus. Neaišku, ar jie suprato katalikišką tikėjimą. Bet kuriuo atveju, jie vėliau pridėdavo žodelį „Dios“ (isp. dievas) prie savo garbinamų dievų vardų.
Tuo tarpu, Meksikos ambasadoriai spaudė Kortesą palikti Tlaksalą, „vargšų ir vagių miestą“, ir keliauti į kaimyninį Čolulos miestą, kuris buvo jau actekų įtakos zonoje. Čolula, įkurta 2-ajame šimtmetyje pr. m. e., buvo viena svarbiausių senovės Mezoamerikos gyvenviečių – antroji pagal dydį su 100 tūkst. gyventojų ir, tikriausiai, švenčiausia vieta iš visų. Milžiniška jos piramidė buvo vienas prestižiškiausių objektų actekų religijoje. Tačiau šiandien atrodo, jog Kortesas Čolulą vertino tik kaip karinės galios centrą. Į miestą jis pirmiausiai nusiuntė pasiuntinius.
Tlaksalos karo vadai primygtinai siūlė Kortesui vietoj Čolulos pasirinkti Eksocingo miestą, palaikantį draugiškus ryšius su Tlaksala. Kortesas, neapsispręsdamas ar pradėti karą su actekais, nuvykstant į jų užimtas žemes Eksocinge, nutarė padaryti kompromisą – jis priėmė tiek ambasadorių pasiūlymą ir dovanas, tiek tlakskaltekų teikiamus nešikus ir karius. Kortesas išsiuntė du savo vyrus, konkistadorą Pedrą de Alvaradą ir atradėją Bernardą Vaskesą de Tapiją, pėsčiomis (Kortesas nenorėjo pirma laiko išgąsdinti actekų arkliais, kurių Jukatano pusiasalyje jie nebuvo regėję) tiesiai į Tenočtitlaną kaip ambasadorius.
1512 m. spalio 12-ąją, Korteso pajėgos, prie kurių prisidėjo apie 3 000 tlakskaltekų, nužygiavo į Čolulą.
Moktesuma bandė sustabdyti Kortesą ir jo būrius, įsakydamas Čolulos lyderiams jį pulti, tačiau Čolula, kaip šventas miestas, turėjo labai mažą kariuomenę ir tikėjo, jog reikalingą akimirką čoluliečius apgins dievai. Pagal Tlakskaltekų kronikas, Čolulos žyniai tikėjosi prieš kolonizatorius panaudoti Kecalkoatlio galią.
La Malinche pasakė Kortesui, kad vietiniai gyventojai aplink Čolulą ketina išžudyti ispanus miegančius, nors neaišku, ar tai buvo tiesa ar gandas, todėl Kortesas, paragintas čoluliečių priešų tlakskaltekų, nusprendė nerizikuoti savo vyrų gyvybėmis ir įsakė juos užpulti. Ispanai pagrobė ir išžudė daug vietinių didikų. Įžengęs į Čolulą, Kortesas užmušė pagrindinius miesto vadus Tlakeiačą ir Tlalčiasą, ir įsakė viską padegti. Jo būriai pradėjo nuo Ksakajacino rūmų, o paskui Čialinko ir Jeckoloko. Savo laiškuose Kortesas mini, jog per tris valandas jo kariai nužudė 3 000 gyventojų ir padegė miestą, tuo tarpu kitas liudytojas Vaskesas de Tapija tvirtino, kad aukų sąrašas buvo perkopęs per 30 000 žmonių.
Actekų ir tlaksaliečių istorijos šaltiniai teikia priešingas žudynių versijas. Anot tlakskaltekų, jų ambasadorius, nusiųstas į Čolulą, ten buvo nukankintas, todėl keršydamas Kortesas pradėjo puolimą prieš šį šventą miestą. Pasak actekų, tlaksaliečiai Kortesą iš anksto nuteikė prieš juos ir vietoj Eksocingo užsiundė Korteso pajėgas ant Čolulos.
Čolulos žudynės turėjo šiurpinantį efektą kitoms Mezoamerikos kultūroms. Indėnai pamanė, jog ispanai iš tikrųjų yra dieviškos būtybės iš už jūrų ir valdo įspūdingas galias, ir suprato, kad užkariautojams stojus skersai kelio, jie gali susilaukti tokio paties likimo kaip ir actekai.
Kortesas nusiuntė Moktesumai pasiuntinį, teigdamas, jog Čolulos gyventojai sudrumstė ispanų ramybę, elgėsi su juo nepagarbiai ir dėl to buvo nubausti. Korteso žinutėje taip pat buvo rašoma, kad actekams nereikia ispanų bijoti, jeigu tik Moktesuma nuolankiai priims jį į Tenočtitlaną ir apipils auksu.
1519 m. lapkričio 8 d., po beveik trijų mėnesių kelionės, Korteso ekspedicija pasiekė actekų imperijos sostinės, Tenočtitlano salos, prieigas. Manoma, jog tuo metu šis miestas buvo vienas didžiausių pasaulyje. Iš visų Europos miestų, tik Konstantinopolis buvo didesnis už Tenočtitlaną. Apytikriais skaičiavimais, saloje gyveno nuo 60 iki 300 tūkst. žmonių.
Pasak frankų misionieriaus Saguno sudarytų actekiškų kronikų, actekų valdovas Moktesuma II pasveikino Kortesą su didele pompastika, pasitikdamas jį ant Didžiojo kelio, pagrindinio pylimo vedančio į Tenočtitlano salą, kuriuos visus Kortesas vėliau pavadins „Vakarų Venecija“.
Fragmentas iš Moktesumos sveikinimų Kortesui: „Mano valdove, jūs pavargote, jūs nuilsote: atvykote į mūsų kraštą. Jūs įžengėte į savo miestą: į Meksiką, kad atsisėstumėte į savo vietą, savo sostą. Jis buvo tausojamas jums visai trumpą laiką, saugojamas jūsų išrinktųjų… Taip mums pasakė mūsų valdytojai, tie kurie vadovavo šiam miestui, valdė jį anksčiau. Jie mums pasakė, jog jūs sugrįšite ir susigrąžinsite savo sostą, savo vietą čia. Ateikite į savo žemę, ateikite ir ilsėkitės: valdykite savo karališkuosius namus ir pamaitinkite savo kūną maistu.“
Saguno manuskripte rašoma, jog Moktesuma Kortesą pats apibarstė gėlėmis iš savo sodų, tuo parodydamas didžiausią pagarbą, nors Kortesas to galbūt ir nesuprato. Vis dėlto abejojama, ar imperatorius tikrai pasitiko Kortesą ant Didžiojo kelio, kadangi įvairūs jo sukurti draudimai ir apribojimai neleido net jam pačiam taip elgtis. Visų pirmiausia, Moktesumai maitinantis, prieš jį stovėdavo didžiulis šydas, kad nei rūmininkai, nei tarnai nepamatytų jo valgančio. Buvo ir kitų apribojimų dėl žiūrėjimo į imperatorių ar lietimosi prie jo, todėl sunku patikėti, kad purvini ir neišprusę ispanų kariai būtų buvę taip garbingai priimti į miestą, ar kad pats Moktesuma būtų juos pasitikęs. Taip pasielgiant, Moktesumos autoritetas žmonių akyse būtų labai smukęs.
Keista, kad arogantiškas imperatorius taip greitai supaprastėjo ir tapo „nuolankiu Kecalkoatlio tarnu“. Visus draudimus ir apribojimus savo valdymo laikotarpiu sukūrė Moktesuma, ankstesni valdovai to nebuvo sugalvoję. Dėl tokių savo veiksmų, imperatorius netgi sukėlė trintį tarp savęs ir aukštesniojo gyventojų sluoksnio. Viena actekų legenda byloja, jog mitinis, paskutinis Tolano Ksikotitlano valdovas Emakas, mokė Moktesumą gyventi kukliai, valgyti vargšų maistą ir taip neužsitraukti galimo savo tautos pykčio. Taigi atrodo, jog taip persimainydamas ir prisitaikydamas prie ispanų užkariautojų, Moktesuma net nesuabejojęs sulaužė savo paties įstatymus.
Moktesuma buvo paruošęs ispanams ir jų vietiniams sąjungininkams savo tėvo Aicotlo rūmus. Kortesas paprašė Moktesumos daugiau aukso dovanų, kad galėtų jų nusiųsti Karoliui V, taip parodydamas savo ištikimybę jam. Jis taip pat pareikalavo, kad nuo pagrindinės miesto piramidės-šventyklos būtų nuimti du dideli stabai ir nuvalytas aukų dievams kraujas, o vietoj jų pastatytos Šv. Mergelės Marijos ir Šv. Kristoforo maldyklos. Visi jo reikalavimai buvo įgyvendinti. Kortesas tuomet suėmė Moktesumą jo paties rūmuose, taip norėdamas apsisaugoti nuo galimo actekų maišto ir pareikalavo didžiulės išpirkos auksu, kuri Kortesui buvo sumokėta.
Žinodami, kad jų lyderis surakintas grandinėmis, o jiems patiems reikia išmaitinti ne tik būrį ispanų, bet dar ir jų sąjungininkus tūkstančius tlakskaltekų, Tenočtitlano gyventojai pradėjo jausti įtampą.
Kortesas neilgai džiaugėsi tokiu actekų gerumu. Jis gavo žinių, jog Jukatano pakrantėje, su daug didesniais už jo paties ispanų būriais, išsilaipino užkariautojas Panfilas de Narvaesas. Narvaesas buvo pasiųstas gubernatoriaus Velaskeso ne tik, kad perimtų iš Korteso vadovavimą ekspedicijai, bet ir jį suimtų, ir parplukdytų atgal į Kubą, kur teisme būtų teisiamas už nepaklusnumą, maištą ir išdavystę.
Taigi Kortesas turėjo dvi išeitis: arba leistis suimamam Narvaeso, o paskui, daugeliu atvejų tikriausiai taip ir būtų, patirti mirtinus egzekucijos skausmus, arba bandyti sustabdyti Velaskeso pasiuntinį ir jo armiją; Kortesas, praktiškai pasiekęs savo tikslą ir karaliaudamas tuometiniame politiniame ir kultūriniame Meksikos centre, žinoma, nė nemanė taip lengvai visko mesti ir pasirinko antrąjį kelią. Korteso pasirinkimas, be abejonės, buvo vienas drąsiausių iš jo ligtolinių žygdarbių, kadangi Kortesas rizikavo visa savo ekspedicija, Tenočtitlane palikdamas tik 140 vyrų ir jiems vadovauti paskirdamas Pedrą de Alvaradą, o pats, keliaudamas link pakrantės, tesurinko apie 260 žmonių, tuo tarpu Narvaeso pajėgas sudarė 900 kareivių.
Kortesas dar kartą parodė savo sumanumą, pasinaudodamas greitais manevrais ir puldamas tamsiuoju paros metu, kai Narvaeso vyrai to visiškai nesitikėjo ir buvo nepasiruošę kovai. Ispanų gynyba buvo bevaisė ir tai parodė ryškų Hernano Korteso, kaip kovotojo ir vado, pranašumą, pritaikant įvairias taktikas bei puolimo strategijas; panašiai jis padarė su savo kariais apguldamas Tenočtitlano miestą. Kortesas nugalėtiems Narvaeso būriams pažadėjo daugybę aukso actekų sostinėje, jei tik jie prisidės prie jo. O Narvaesas kaudamasis prarado akį ir vėliau žuvo per Floridos tyrinėjimus.
Kol Kortesas naktį kovėsi su Narvaeso pajėgomis, sunerimę dėl savo valdovo veiksmų, actekų didikai Tenočtitlane ruošėsi sėkmingam, bet laikinam sukilimui, kurio metu tikėjosi išvyti užkariautoją ir jo sąjungininkus tlakskaltekus iš miesto.
Kai Kortesas sugrįžo į Tenočtitlaną, jis sužinojo, kad Alvaradas su savo vyrais ėmė be saiko plėšti actekų namus ir vogti jų lobius, bei festivalio metu nužudė daug actekų didikų. Alvaradas pasiteisino, neva actekai po šventės ketino užpulti ispanų garnizoną mieste, todėl jis surengė išankstinę ataką. Galbūt Alvaradas tai padarė iš baimės ar godumo, ir jokios grėsmės nebuvo, tačiau viena tapo aišku – po tokių įvykių, visi miestelėnai sukilo prieš ispanus.
Actekų kariai apsupo rūmus, kuriuose buvo užsibarikadavę ispanų būriai ir įkalintas Moktesuma. Tuo metu actekai išsirinko naują lyderį Kuitlauasą. Kortesas liepė Moktesumai pasirodyti rūmų balkone ir įtikinti savo tautą, kad leistų ispanams taikiai sugrįžti prie Jukatano krantų, tačiau Moktesuma buvo išjuoktas ir apšauktas bepročiu už tai, kad užkariautojus palaikė dievais. Imperatorių apmėtė akmenimis, vienas pataikė jam į galvą ir jis po kelių dienų mirė. Po jo mirties, Kuitlauasas buvo patvirtintas naujuoju tlatoani (iš nah. kalbėtojas).
Situacijai imus dar labiau blogėti ir maištaujantiems gyventojams paplūdus į Tenočtitlano gatves, Kortesas su savo sąjungininkais bandė pabėgti iš miesto, prieš tai prisikrovę daugybę aukso, kad vos galėjo panešti; Bernalis Diasas rašė, jog buvęs Narvaeso kontingentas prisigrobė tiek aukso, kad nebegalėjo paeiti. Kadangi actekai nuėmė visus tiltus, susijungiančius ties pylimais ir jungiančius salą su žemynine dalimi, Kortesas su savo būriais liko užspeisti, tačiau greitai sugalvojo pasistatyti kilnojamąjį tiltą. 1520 m. liepos 1 d., Kortesas su savo vyrais ir sąjungininkais bandė persikelti per vandenį, kilnojamąjį tiltą sujungdami su pylimu, bet apie juos greitai sužinojo actekų pajėgos. Ispanai buvo apsupti siaurame kelyje, iš abiejų pusių apsuptame vandens, o ežere plaukiojo actekų kanojos. Kortesas pamatė, jog nebegali nustumti tilto nuo pirmojo tarpo, skiriančio pylimą ir miestą, taigi jis nebeturėjo ką daryti, kaip tik palikti jį. Atsitraukimas virto chaosu; ispanų pėstininkai, palikti Korteso ir kitų raitelininkų, turėjo patys prasibrauti pro actekų armiją, užtvėrusią tiek sausumos, tiek vandens praėjimą. Daugybė užkariautojų paskendo dėl aukso arba buvo nužudyti indėnų. Beveik visi turtai, kuriuos ispanai gavo Tenočtitlane, buvo prarasti. Per pabėgimą, Alvaradas peršoko per vieną iš siauresnių kanalų tarp pylimų, kuris šiandien Meksike yra gatvė, pavadinta Alvarado tiltu (isp. Puente de Alvarado), todėl kad šokdamas jis tarsi sukūrė nematomą tiltą.
Atsitraukdami ispanai patyrė daugybę nuostolių, prarasdami turbūt daugiau nei 600 savo karių ir kelis tūkstančius Tlaksalos kovotojų. Pasakojama, jog Kortesas, prieš pasiekdamas Tlakopano žemes, raudojo dėl tokios savo vadovavimo nesėkmės. Ispanų atsitraukimo iš Tenočtitlano salos naktis buvo pavadinta „Liūdnąja naktimi“ (isp. La Noche Triste), o senas medis (isp. „El árbol de la noche triste“), po kuriuo Kortesas tariamai verkė, yra tapęs Meksikos paminklu.
Actekai persekiojo ispanus, kol tie, paskui tlaksaliečių sąjungininkus, judėjo Sumpango ežero pakraščiu link prieglobsčio Tlaksaloje. 1520 m. liepos 8 d. actekai bandė sutriuškinti ispanus Otumbos mūšyje, ir nors sunkiai užspeisti, ispanų būriai, vadovaujami Korteso, sugebėjo ilgą laiką prieš juos atsilaikyti. Kai Kortesas su savo vyrais nužudė vieną actekų lyderį, indėnai atsitraukė ir paliko mūšio lauką. Kolonizatoriai sugebėjo saugiai sugrįžti į Tlaksalą, kur jiems buvo suteikta pagalba. Beveik visi ispanų kariai buvo sužeisti ir teturėjo 20 arklių. Actekai į Tlaksalą atsiuntė pasiuntinius, prašydami atiduoti jiems ispanus, tačiau tlaksaliečiai atsisakė.
Kai jau praktiškai buvo pasibaigę vadinamieji „gėlių karai“ tarp actekų ir tlakskaltekų, konfliktas užsiliepsnojo iš naujo ir šįkart mezgėsi rimtas karas tarp dviejų tautų. Actekų žemės supo Tlaksalą iš visų pusių ir tik buvo laiko klausimas, kada jie pabandys valstybę užpulti, todėl dauguma tlaksaliečių lyderių buvo suinteresuoti Korteso pasiūlyta sąjunga, užkariaujant Tenočtitlaną. Ksikotenkatlas Jaunesnysis žiūrėjo pro pirštus į Korteso ambasadorių mėginimus tartis dėl naujos sąjungos su tlaksaliečiais, jis netgi manė, kad su actekais būtų galima susitaikyti, juk juos siejo bendra kalba ir religija. Bet vis dėlto Tlaksalos vyresnieji tai sprendė ir jie priėmė Korteso pasiūlymą, tačiau su griežtomis sąlygomis: ateityje tlakskaltekai neturės ispanams mokėti jokios duoklės už žemes, kuriose gyvena, taip pat jiems turi atitekti nukariautas Čolulos miestas, ir Tlaksalai turi būti leista Tenočtitlane pasistatyti tam tikrą atstovų postą, iš kurio jie galėtų kontroliuoti salos miestą. Tlakskaltekų vadai taip pat pareikalavo dalies karo grobio.
Hernanas Kortesas žinojo, kad be su Tlaksala sudaryto aljanso, ispanai turėtų mažai galimybių išgyventi, ypač jei tlakskaltekai prisijungtų prie actekų, todėl Jo Karališkosios Didenybės Karolio V vardu, jis sutiko su lyderių reikalavimais. Žinoma, Kortesas net nesiruošė jų patenkinti ir perleisti Tenočtitlano tlakskaltekams, tad „sąjungininkų“ sutartis galios tik iki tol, kol tlaksaliečiai rūpinsis ispanų kariais ir jiems padės nukariauti actekų imperiją; po keturiasdešimties metų, kai bemaž visas Jukatano pusiasalis bus pilnas naujakurių, tlaksaliečiai už savo buvimą jame mokės taip pat, kaip ir visos vietinės Meksikos tautos.
Jungtinės Tlaksalos ir Korteso pajėgos buvo tikrai grėsmingos. Jos vieną po kito užgrobė visus actekų miestus, kai kuriuos mūšiuose, kitus naudodamiesi sumania diplomatija. Pabaigoje, tik Tenočtitlanas ir kaimyninis jo miestas Tlatelolkas liko neužkariauti.
Kortesas planavo atkirsti Tenočtitlano salą nuo išorės, apguldamas į miestą vedančius pylimus ir visą ežerą kontroliuodamas jūrinėmis ispanų brigantinomis, taigi gyventojai negautų maisto atsargų. Kortesas taip pat sunaikino vandens akveduką, nešantį į miestą geriamą vandenį. Tenočtitlano apgultis tęsėsi aštuonis mėnesius. Actekai ėmė sirgti įvairiomis ligomis, atneštomis ispanų iš Europos, visų pirmiausia, raupais, kurie buvo jiems pavojingiausi, be to, kentė badą. Netrukus ne tik mieste, bet ir visoje Meksikoje išmirė šimtai tūkstančių čiabuvių, neatsparių ligų sukėlėjams. Trečdalis slėnio gyventojų išmirė nuo užkratų mažiau nei per šešis mėnesius. Ispanų pabūklai ir kavalerija pribaigė kitus indėnus. Nepaisant narsaus pasipriešinimo, du paskutiniai actekų imperijos miestai, sostinė Tenočtitlanas ir Tlatelolkas, pralaimėjo 1521-ųjų rupjūčio 13-ąją, kai paskutinis actekų tautos imperatorius Kuautemokas pasidavė Kortesui. Tačiau ispanų užkariautojai kaip kompensacijos dar paprašė aukso, maisto ir moterų.
Tenočtitlanas buvo beveik sunaikintas ugnies ir patrankų per apgultį, o vėliau ispanai jį visiškai sugriovė, nes jo vietoje ruošėsi statyti dabartinį Meksiko miestą. Tuo tarpu actekams buvo uždrausta toliau gyventi Tenočtitlane ir aplinkinėse salose. Išgyvenusieji patraukė į Tlatelolką.
Užgrobęs Tenočtitlano miestą, Kortesas įkalino karališkąsias slėnio šeimas. Tarp kitų svarbių asmenų, jis asmeniškai kankino ir nužudė Kuautemoką, paskutinį actekų imperatorių; taip pat ir Tekskoko karalių Koanakočą, ir Tetlepankeuecalą, Tlakopano valdovą (1525 m. vasario 28 d.); t. y. visus, kurie sudarė Trigubą Actekų Aljansą ir kovojo prieš Tlaksalą, Čolulą ir kitus miestus-valstybes. Kortesas norėjo iš lyderių išgauti vietą, kur Moktesuma laikė savo aukso lobynus bei tikėdamasis taip išvengti kito actekų maišto.
Indų Taryba buvo sudaryta 1524 metais ir pirmoji Audiencija – 1527-aisiais. Šv. Romos imperijos valdovas, Ispanijos karalius Karolis V, pirmuoju Naujosios Ispanijos vicekaralystės valdytoju paskyrė Antonijų de Mendosą. „Naujosios Ispanijos“ vardą pasiūlė Kortesas ir jį vėliau patvirtino Mendosa.
Tenočtitlano užėmimas dažniausiai minimas kaip pagrindinis veiksnys, užkariaujant Mezoameriką. Vis dėlto, Jukatano užkariavimas buvo daug sudėtingesnis procesas, nei Korteso sugaišti treji metai, nukariaujant actekų imperiją, nes netgi po Tenočtitlano griūties, dauguma Mezoamerikos kultūrų tebebuvo ispanų nepaliestos ir net nežinojo apie Senojo žemyno kolonizatorius, įsiveržusius į pusiasalį. Tlakskaltekai laukė, kol bus įgyvendinti jų sutarties su ispanais reikalavimai; taraskanai bei mištekai buvo tiesiog laimingi, netekę senųjų priešų actekų. Tikriausiai ir kitos tautos, nukentėjusios nuo actekų civilizacijos, buvo laimingos ispanų darbu.
Ispanams užkariauti Mezoameriką prireikė 60-ies metų karų, iš kurių pagrindiniais laikomi Čičimekos karai, o Jukatano pusiasalio kolonizacija ispanams dar užilgo beveik 170 metų. Viskas būtų trukę dar ilgiau, jeigu ne trys skirtingos epidemijos, nuo kurių išmirė beveik 75 % Mezoamerikos tautų populiacijos. Be to, manoma, jog tokios Senojo pasaulio ligos kaip raupai, galėjo sukelti nuo 90 iki 95 procentų indėnų mirčių Naujajame pasaulyje.
Atrodo, jog pagrindinis Korteso siekis buvo ne sunaikinti actekų imperiją, bet palaikant jos valdžios organų struktūrą, jai vadovauti, taigi akimirką atrodė, jog actekų tauta galės išlikti ir galbūt netgi visai gerai gyventi. Aukštesniuosius actekų luomus sudarė didikai (šiais laikais, Moktesuma ir jo protėvių šeimos yra laikomi kilnia ispanų valdovų gimine). Jie bėgant laikui išmoko ispanų kalbos, o kai kurie – ir rašyti lotyniškomis raidėmis; tai jų užrašytos ir iki šių dienų išlikusios žinios padeda daugiau sužinoti apie actekų kultūrą. Pirmieji misionieriai stengėsi pramokti nahuatlių kalbos, o tokie kaip Bernardinas de Sagunas, nusprendė kuo daugiau sužinoti apie actekus.
Tačiau greitai visa idilė baigėsi. Ispanija, turėdama atsiskaityti su Korteso armija, išdalino jiems didelius plotus, kuriuose gyveno čiabuviai, taigi šie, net patys iš pat pradžių to nežinodami, priverstinai tapo tam tikros feodalizmo atmainos atstovais (bet vergais jie netapdavo). Ta atmaina buvo pavadinta enkomjenda, nors jos kūrėjai galbūt net neketino pasinaudoti senaisiais Jukatano gyventojais.
Tokiu būdu, netrukus jau visa bajorija ir dvasininkų luomas gyveno iš žemesniųjų klasių darbo. Tokia visuomenė pradėjo piktnaudžiauti vietiniais ir vykdė įvairius, žmogaus teises pažeidžiančius, nusikaltimus. Atsirado ir tokių, kurie pasiūlė baigti engti indėnus ir atsivežti juodųjų vergų iš Afrikos, tarp jų – vyskupas Bartolomėjus de las Kasas, kuris vėliau apgailestavo, pamatęs, kad ispanai juodaodžius išnaudoja dar labiau nei senąsias kultūras. Atradus dideles sidabro atsargas Potosi ir kitose Peru vietose, išnaudojimas dar labiau padidėjo ir įsitvirtino tarp žemvaldžių ispanų, populiariai vadinamų patronais (isp. patron – šeimininkas), ir bajorų, anksčiau buvusių karininkų, dalyvavusių kolonizacinėse Ispanijos kampanijose ir gausiai apdovanotų žemėmis bei turtais ispanų monarchijos. Visas turtas iš kasyklų plūsdavo tiesiai į Ispaniją, o kolonija skursdavo, nors tie turtai tiesiogiai nuo senovės priklausė jos gyventojų protėviams, taigi ir jiems patiems. Ispanija, beje, visą šį turtą daugiausiai panaudojo samdiniams, kovojusiems prieš protestantų Reformaciją.
Su konkistadorais į Naująjį pasaulį atvyko ir katalikybę platinantys dvasininkai, kurie labai greitai daugumą vietinių gyventojų, nusivylusių senaisiais dievais, atvertė į šį tikėjimą. Dvasininkija puikiai administravo Ispaniją po Rekonkistos, todėl Katalikų bažnyčia veikė beveik kaip Ispanijos vyriausybės „ranka“, t. y. vykdomoji valdžia.
Buvo ir daug tokių vietinių, kurie nevisiškai pripažino tik katalikybę. Dievą jie vadino tik kaip vieną iš kitų dievų, tačiau patį svarbiausią. Jie nežinojo, kodėl atėjūnų ispanų Dievas yra toks svarbus, indėnai jį pripažino todėl, kad jis buvo jų „užkariautojų ispanų Dievas“. Tačiau su antrąja misionierių banga atvykę dvasininkai stengėsi visiškai sunaikinti senuosius tikėjimus, taip, deja, ištrindami ir kai kuriuos itin svarbius Mezoamerikos kultūros aspektus. Šimtai tūkstančių senovinių actekų kodeksų buvo sunaikinti, actekų dvasininkai ir mokytojai buvo persekiojami, o šventyklos ir senųjų dievų statulos šluojamos nuo žemės paviršiaus.
Senovinė actekų mokymo sistema buvo panaikinta ir vietoj jos įdiegtas labai ribotas ir prastas bažnyčios mokymas. Netgi kai kurie maistiniai augalai, susiję su Mezoamerikos religinėmis apeigomis, pavyzdžiui, burnotis, buvo uždrausti. Galų gale, indėnams buvo uždraustos ne tik savos kultūros, bet ir neleidžiama mokytis ispanų kalbos bei rašybos, tokiu būdu kolonizatoriai gudriai sugalvojo vietinius kontroliuoti, kadangi be savo šeimininkų pagalbos, šie praktiškai nieko negalėjo padaryti kolonijoje.
Skirtingai nei anglų kolonistai Šiaurės Amerikoje, ispanai daugiausia sudarė šeimas su vietinėmis moterimis, todėl po kelerių kartų atsirado įvairūs „spalvotieji“ žmonės, tokie kaip mulatai arba metisai.

Mesopotamija (arba Tarpupis; iš graikų: Μεσοποταμία, senovės persų Miyanrudan – tarpupis, arba aramėjų Beth-Nahrin – dvi upės) – regionas pietvakarių Azijoje tarp Tigro ir Eufrato upių dabartinėje pietryčių Anatolijoje (Turkija), Sirijoje ir Irake.Tai seniausias upinės drėkinamosios žemdirbystės civilizacijos regionas, viena iš galimų rašto atsiradimo vietų.
Šiaurėje Mesopotamija prasideda nuo Tauro kalnų, o pietuose siekia Persijos įlanką. Rytuose Mesopotamija ribojasi su Irano kalnais, o vakaruose su Arabijos dykuma ir Sirijos aukštikalnėmis.
Pagal ūkinės veiklos tipą, kaip ir kitos senovės Rytų civilizacijos Mesopotamija buvo žemdirbystės ūkio civilizacija.
Didžiąją dalį Mesopotamijos sudaro aliuvinė lyguma tarp Tigro ir Eufrato upių (iš čia – Tarpupis). Sąnašinė dirva buvo derlinga, tačiau pasėliams nuolat grėsė upių potvyniai arba sausra. Upių vandens lygis kildavo staiga, net 8 kartus (Nilo – 4 kartus) ir labai greitai išsiliedavo iš lėkštų krantų. Todėl buvo pradėti statyti pirmieji pylimai ir kasti kanalai, kuriais norėta apsaugoti laukus nuo potvynių. Pietinėje dalyje buvo plačiai taikomas dirbtinis drėkinimas. Manoma, kad Pietų Mesopotamijoje dirbtinis drėkinimas pradėtas naudoti  6–5 tūks. pr. m. e. sandūroje, Egipte – 4 tūks. pr. m. e. pirmoje pusėje. Mesopotamijos drėkinimo sistemos pagrindą sudarė įvairiausio ilgio kanalų ir jų atšakų tinklas. Irigacinės sistemos buvo vietinio pobūdžio ir galėjo atsirasti nepriklausomai viena nuo kitos (skirtingai nuo Egipto, kur dominavo baseininė drėkinimo sistema). Dėl milžiniškos drėkinimo reikšmės irigacinio ūkio tvarkymas tiek Mesopotamijoje, tiek Egipte tapo valstybinės svarbos reikalu. Karalių įsakymais buvo atliekami dideli irigaciniai (išilgi ir skersi pylimai, dambos, kanalai) darbai ir drėkinimo sistemų priežiūra.
Tarpupio augalija nepasižymėjo įvairove. Valstiečiai augino kelias kviečių rūšis, miežius, žirnius. Miežiai vyravo Pietų Babilonijoje ir buvo šio krašto gyventojų mitybos pagrindas. Iš jų gamindavo dažniausią miltinį patiekalą – duoną ir kelių rūšių alų. Tam, kad žemė atsigautų, joje buvo sėjama tik kas antrus metus. Jau ankstyvoje senovėje buvo gaunami dideli derliai – 3 tūkst. pr. m. e. buvo nupjaunama 30 kartų daugiau nei pasėjama. Per ilgą laiką derliai mažėjo, nes dėl dirbtinio drėkinimo dirvos ėmė druskėti. Nepaisant to, derlius buvo dešimt kartų didesnis nei pasėta. Antikos graikai ir romėnai pasiekdavo žymiai prastesnius derlingumo rezultatus.
Augintos datulės, granatai, figos. Populiarios buvo obelys, vynuogės, linai, sezamas, svogūnai, česnakai, agurkai, moliūgai, žirniai, pupelės.
Nors Mesopotamijoje ir buvo lapuočių ir spygliuočių miškų, tačiau jau nuo geležies amžiaus statybos darbams iš Libano buvo importuojamas kedras.
Gyvūnija buvo įvairesnė. Čia veisėsi avys, ožkos, laukinės kiaulės, jaučiai, stručiai, liūtai ir kt. Upėse ir ežeruose buvo gausu žuvies.
Senosiose Rytų civilizacijose vyravo primityvi agrotechnika. Didžiausias žemdirbystės technologijos pasiekimas (be aniems laikams gerai išvystytos irigacijos) buvo su geležiniu noragu arklas, traukiamas jungo jaučių (seniausias laikais arklą traukdavo ir žmonės, pvz., Babilonijoje, Kinijoje). Vyravo mediniai kauptukai ir ribotas dirvos tręšimas.
Ilgainiui prijaukinamas jautis ir asilas, o technikos tobulėjimas, darbo pasidalijimas sudaro palankias sąlygas amatams. Auga prekyba su aplinkiniais kraštais. Prekybos plėtra tiesiogiai nulėmė ir transporto raidą (išrandamas ratas, vežimas).
Raštas Šumere atsirado IV tūkst. pr. m. e. dėl ūkinių poreikių, susijusių su miestų-valstybių ūkio specifika, kuri reikalavo tikslios visų medžiaginių gėrybių, visų pajamų bei išlaidų apskaitos (pora šimtmečių vėliau raštas atsirado ir Egipte, tačiau prielaidos tam tenai buvo kitokios, negu Šumere – egiptiečiai raštu šlovino dievus ir faraonus).
Žemės ūkio ir prekybos plėtra, metalurgijos atsiradimas reikalavo daugiau darbo jėgos. Dėl šių procesų gimininė bendruomeninė santvarka ėmė irti, pradėjo formuotis vergovinės valstybės, pradžią kurioms padarė miestai-valstybės.
Gyvenvietės Mesopotamijoje aptinkamos jau viduriniame paleolite. Pirmųjų gyventojų etninė priklausomybė yra nežinoma.
Seniausieji gyventojai, kuriuos mini rašytiniai šaltiniai, buvo šumerai – pietuose ir akadai – šiaurėje. Akadų kalba priklausė semitų-chamitų kalbų šeimai, o šumerų kalbos sąsajos su kitomis kalbomis nėra nustatytos.
4–3 tūkst. pr. m. e. sandūroje Pietinėje Mesopotamijoje atsiranda šumerų miestai-valstybės: Nipūras, Lagašas, Urukas ir kt. Jie tapo savarankiškomis valstybėmis, garbinančiomis skirtingus dievus ir kovojančiomis tarpusavyje. Kai kurioms jų pavykdavo įgyti laikiną hegemoniją kitų miestų atžvilgiu, tačiau šį susiskaldymo pobūdį šumerai išlaikė beveik per visą savo istoriją.
Apie 2300 m. pr. m. e. Umos miesto karalius Lugalzagizis suvienijo visą Mesopotamiją į vieningą imperiją. Ji išsilaikė labai trumpai, kadangi 2300–2200 m. pr. m. e., čia įsiviešpatavo šiaurėje gyvenusi semitiška tauta akadai, kurių karalius Sargonas I vėl suvienijo Mesopotamiją į Akado imperiją, pirmąją imperiją žmonijos istorijoje.
Valdant Sargonui I buvo atkurta drėkinimo sistema, tiesiami keliai, įvesta bendra svorio ir matų sistema. Tai padėjo plėtotis žemdirbystei, amatams ir prekybai.
Reguliarioji kariuomenė leido sukurti didelę karinę valstybę, bet kartu skatino sukilimus.
Apie XXI a. pr. m. e. valdant karaliui Urnamu sudarytas įstatymų rinkinys (senesnis už Hamurapio kodeksą).
Po Akado imperijos viešpatavimo į Mesopotamiją įsiveržė semitai amoritai, kurie sunaikino senąją civilizaciją. Mesopotamija suskilo, ir skirtingi miestai, tokie, kaip Isinas, Ešnūna, Maris, Ašūras čia sukūrė atskiras karalystes. Šumerai galutinai prarado nepriklausomybę. Tame kontekste išryškėjo iki tol visai nežymus Babilono miestas, kurio valdovas Hamurabis 1800 m. pr. m. e. suvienijo Mesopotamiją ir įkūrė Babilonijos karalystę, kuri egzistavo iki 1600 m. pr. m. e. Ji paprastai vadinama Senąja Babilonijos karalyste. Hamurabis sukūrė galingą valstybę, parengė ir paskelbė įstatymų rinkinį (šis buvo iškaltas dantiraščiu dviejų metrų aukščio akmeniniame stulpe).
Valdant paskutiniams Hamurapio (Hamurabio) dinastijos valdovams prasidėjo tamsusis laikotarpis, apie kurį mažai išlikę žinių.
Babilonija vėl suklestėjo VII a. pr. m. e. valdant karaliui Nabopalasarui. Jis suvienijo Mesopotamijos miestus ir su Medija (Midija) pasidalijo Asirijos valdas.
II tūkst. pr. m. e. viduryje Babilonija nusilpo ir ją užplūdo priešai iš šiaurės bei rytų. Tai buvo kasitai, kurių dinastija valdė Pietų Mesopotamiją, ir asirai bei mitaniai, valdę šiaurės Mesopotamiją.
Po suirutės laikotarpio II tūkst. pr. m. e. pabaigoje, sukrėtusio visą Artimųjų Rytų senovės pasaulį, Mesopotamijoje įsigalėjo atgimusi Asirijos imperija. Jos žymiausias valdovas Ašurbanipalas valdė 700–612 m. pr. m. e.
Pirmosios asiriškos valstybės kartu su Ašūru, Ninevija buvo pavaldžios Babilonijai. Maždaug X a. pr. m. e. pab. Asirija tapo karine valstybe. IX a. pr. m. e. ji virto galinga imperija. Valdant Ašurbanipalui vėl buvo suvienyta visa Mesopotamija. Po Ašurbanipalo mirties Asirijos miestai ėmė nykti, nes juos puldinėjo klajoklių gentys. VII a. pr. m. e. Babilonijos valdovas Nabopalasaras užėmė Ašūrą, o Nineviją sulygino su žeme. Asirija žlugo, karai su babiloniečias ir persais galutinai ją sunaikino.
Asirijos gyventojai augino žirgus ir vertėsi prekyba. Prekybiniai keliai vedė į Mažąją Aziją ir Viduržemio jūros valstybes.
VII a. pr. m. e. pradžioje žlugus Asirijai, sostinė vėl buvo sugrąžinta į Babiloną, kuris tapo prekybos ir kultūros centru, ir įkurta Naujoji Babilonijos karalystė arba Chaldėjų Babilonas, egzistavęs 612–539 m. pr. m. e. Šį suvienijimą galima sieti su dviem žymiausiais šios karalystės valdovais Nabuchodonosaru I ir II.
Didžiausią galybę valstybė pasiekė valdant Nabuchodonosarui II. Jis atkūrė valdžią Palestinoje, Sirijoje, užėmė Jeruzalę, Tyrą ir Finikiją. Buvo atstatytas Babilono bokštas, baigti statyti Ištarės vartai, įrengti Semiramidės sodai. Klestėjo mokslas ir menas. Nabuchodonosaro II įsakymu didumas žydų tautos buvo išvaryta į Mesopotamiją. Trėmimas vyko keliais etapais. Šis tarpsnis žydų istorijoje vadinamas Babilonijos nelaisve (597–538 m. pr. m. e.)
VI a. pr. m. e. Babiloną užėmė Persijos karalius Kyras: Naujoji Babilonijos karalystė žlugo.
Nuo 539 m. pr. m. e. Mesopotamiją valdė svetimšaliai, įvairios Senovės Persijos dinastijos. Pirmiausia šalis priklausė Achemenidų imperijai, vėliau Seleukidų imperijai, vėliau – Partų imperijai, galiausiai – Sasanidų imperijai. Šių svetimšalių valdymo laikais Meseopotamija prarado savo kultūrinį ir politinį stiprumą, išnyko senosios kalbos, religijos, o jas keitė persų, graikų, aramėjų kalbos.
Istoriniai šaltiniai: Mesopotamijos dantiraščiai, Senasis Testamentas, graikų autoriai, pirklys Pjetras de la Valesas, mokytojas Georgas Frydrichas Grotefendas, Kristianas Lasenas bei Henris Roulinsonas, prancūzų lingvistai, Londono Britų muziejaus asistentas Džordas Smitas.
Artimuosiuose Rytuose pagrindinis urbanizacijos centras buvo Pietų Mesopotamijoje. IV-ame tūkst. pr. m. e. čia gyvavo seniausi Šumero miestai: Eridu – vandenų ir išminties dievo Ėjos kulto centras, Nipūras – šumerų ir akadų religinis centras, dievo Enlilio kulto vieta, Urukas, Ūras, Šurupakas ir kt. Niekur kitur senovės pasaulyje neužtikta tokios miestų sankaupos; Eridu, Ūras, Urukas ir Larsa buvo taip arti vienas kito, kad tarp šių miestų nebuvo jokių gamtinių ribų. Miestų kūrimas vyko keliais etapais:
miestas-valstybė.Ypatingą vietą senųjų miestų atsiradime turi miesto religinė, sakralinė funkcija. Įvairiuose šaltiniuose aptinkami vaizdiniai, kad senovės miestas buvo dievų globojama, sakralizuota teritorija. Taip Babilono gyventojai įsivaizdavo, kad jų miestas buvo pastatytas danguje per vienerius metus (Babilonas akadų kalba reiškė Dievo vartai).
Mesopotamijos civilizacijai, skirtingai nuo kitų miestų civilizacijų, nebuvo būdingas antagonizmas tarp miesto ir kaimo gyventojų. Miestai augo prie šventųjų teritorijų, prekybos kelių, uostų, valdovų rezidencijų (gyventojų skaičius iki 50 tūkstančių). Dėl irigacinių sistemų plėtimosi miestas retai galėjo būti jų geografinis centras, o didėjant miestų skaičiui vyko tarpusavio varžybos ir kova dėl viršenybės toje teritorijoje. Besivaržą tarpusavy miestai-valstybės stiprino savo galią; suklestėjo prekyba, didėjo drėkinamų žemių plotai, vystėsi religinis kultas – vienas esmingiausių šumerų gyvenimo elementų. Miestai-valstybės rūpestingai saugojo savo valdas, savo nepriklausomybę, tvirtai laikė savo valdžioje anksčiau ten gyvenusias gentis, kurios, patekusios į vergovę, teikė jiems brangią ir taip reikalingą darbo jėgą. Hegemonu tapdavo tiktai vienas miestas, pats turtingiausias, kuriame buvo sutelkti kultas, administracinis aparatas ir politinė valdžia. Jam tapdavo pavaldžios visų tipų miesto ir kaimo gyvenvietės atitinkamoje irigacinėje sistemoje.
Miestai atspindėjo savo epochos ekonominę ir socialinę struktūrą. Jie buvo pusiau agrarinio pobūdžio (tai būdingas visų Artimųjų Rytų ankstyvųjų miestų bruožas). Mesopotamijos miestų gyventojai tiesiogiai arba per nuomininkus buvo susiję su žeme, iš savo valdų apsirūpindavo maisto produktais ir žaliavomis. Miestiečiai už valstybinę tarnybą gaudavo žemės sklypelius, kurie tuometiniuose dokumentuose vadinami maitinimo laukais. Matyt, neatsitiktinai nepavyksta užtikti žinių apie prekybą maisto produktais miestuose. Rinka, kaip ekonominės integracijos priemonė, Mesopotamijoje apskritai vystėsi labai lėtai ir neturėjo didesnės reikšmės.
valdovas ir viešpataujantis luomas (aristokratija) (t. y. aukštoji valdininkija, žyniai, turtingieji savininkai ir pirkliai);
gamintojai žemdirbiai (sudarė maždaug 4/5 visų gyventojų), amatininkai, raštininkai ir pirkliai, t. y. gausiausias luomas;
vergai (vergija yra ypatingas luominis statusas, daugiau mažiau būdingas visoms senovės civilizacijoms; Mesopotamijoje vergai buvo kilę iš karo belaisvių, nubaustų už nusikaltimus, ir jų šeimos narių, įsiskolinusių ir nuskurdusių žemdirbių bei amatininkų);Antrame tūkstantmetyje pr. m. e. Babilonijoje sprendžiant iš Hamurabio kodekso vyko perėjimas nuo poligaminės prie monogaminės šeimos. Būdingas vyrų dominavimas, jų prioritetinės teisės turto paveldėjimo, santuokos, valdžios vaikams klausimais. Moterys Mesopotamijoje nebuvo visiškai beteisės. Babilonijos moterys galėjo dalyvauti visuomeniniame gyvenime, liudyti teisme, sudarinėti sutartis, būti raštininkėmis, užimti kai kuriuos valdžios postus.
Vergijos šaltinius kiek apribojo garsusis Babilonijos karaliaus Hamurabio teisynas: buvo sušvelninta skolinė vergovė, uždraustas šiurkštus kreditorių elgesys su skolininkais, o 117 paragrafas skelbė: Jei kas padaro skolų ir dėl jų parduoda arba atiduoda užstatant savo žmoną, sūnų arba savo dukterį, tai šie pas jų pirkėją ar užstato laikytoją tarnauja trejus metus; ketvirtaisiais metais jie atgauna laisvę. 3 tūkstantmetyje pr. m. e. Mesopotamija garsėjo valstybiniais vergais, kurie priklausė šventykloms ir valdovo rūmams (palaipsniui gausėjo ir privačių vergų, tačiau jų visą laiką buvo nedaug). Šeima paprastai turėdavo po 3 (babiloniečių), 4 (asirų) vergus. Mesopotamijoje vergai niekada nesudarė gyventojų daugumos, tuo labiau jų darbas nebuvo gamybos pagrindas.
Išskirtinę vietą miestų gyvenime užėmė labai gausus dievo tarnų būrys. Administracijai vadovavo vyriausias žynys. Šventyklos žynių švarintojų, žynių plovėjų, žynių tepėjų pareigos buvo susijusios su šventyklų ritualine priežiūra.
Mesopotamijos religijos buvo politeistinės, būdinga išskirtinė magijos, burtų vieta. Dėl to labai gausią žynių grupę sudarė aiškiaregiai, užkalbėtojai, pranašai, kurie savo ruožtu buvo susiskirstę pagal pranašavimo būdą: iš kepenų, paukščio arba strėlės skrydžio. Populiariausias pranašavimo būdas Babilonijoje – iš gyvulių kepenų: iš jų spręsdavo ne tik apie paprastus gyvenimo reikalus, bet ir apie didžiosios politikos klausimus.
Mesopotamijai būdinga palyginti nedidelė šeima, su aiškiais patriarchalinės namų bendruomenės, vadinamosios didžiosios šeimos elementais.
Iš išlikusių vaizduojamojo meno pavyzdžių matyti, kad vyrų nešiosenai būdingos ilgos barzdos, ilgi plaukai, perskirti per vidurį sklastymu. Segi sijoną. Moterų plaukai supinti į kasas, šios sudėtos aplink galvą. Plati tunika susegta ant kairio peties.
Moteriškas asiriečių kostiumas beveik nesiskyrė nuo vyriškojo. Jį sudarė tie patys elementai kaip ir vyriškąjį. Moteriškojo kostiumo pasikeitimus įtakojo pastarasis. Tai liudija, kad jau tuomet, senovės Rytuose moteris užimdavo pavaldinės padėtį. Moterų drabužiams buvo naudojamos plonesnės ir lengvesnės medžiagos. Pačius prabangiausius apdarus dėvėjo žiniuonės. Jos rengėsi permatomomis raudonomis suknelėmis. Jų drabužiai buvo prabangūs, susisiaučiami, kraštai apsiūti kutais. Siluetas prigludęs. Tokia apranga buvo rytietiško chalato prototipu. Asirų-babiloniečių moterys dėvėjo paprastas tiesias, ilgomis rankovėmis sukneles ir mažas kepuraites be kraštų. Moterys didikės dėvėjo ilgas, prigludusias sukneles. Ant galvos tvirtinosi juosta prilaikanti uždangalą, dengiantį nugarą ir pečius. Karalienės apsiaustas buvo puošiamas kutais, ant galvos vainikas, puoštas brangakmeniais. Ausyse segėjo auskarus.
Šventinė asirų-babiloniečių karaliaus apranga buvo nepaprastai puošni ir daugiasluoksnė. Ilgas kandi trumpomis rankovėmis iš plonos baltos vilnos audinio, kurio apačia puošta kutais ir siuvinėjimu. Ant liemens sutraukiama juosmeniu, kurio galai puošti kutais. Ant „kandi“ buvo užsiaučiamas siauras purpurinės spalvos apsiaustas nesusiūtas šonuose – konasas, kurio kraštai taip pat buvo puošti kutais. Nugarinėje dalyje konasas buvo tiesus, o priekyje suapvalintas. Apsiausto audinys buvo siuvinėjamas geometriniais raštais ir puošiamas auksinėmis plokštelėmis. Ant apsiausto per petį buvo permetama juosta su kutais. Kartais ant konaso buvo velkamas apsiaustas, puoštas kutais ir priekyje lengvai klostuotas.
Karaliaus galvą puošė karūna – kidaris, kuris pagamintas iš plono veltinio, puošto auksinėmis kaltinėmis plokštelėmis. Kai kuriais atvejais Asirų karaliai mūvėjo ir neaukštą apvalią auksinę kepuraitę puoštą panašiais į ragus papuošalais. Karališkuoju privalumu buvo laikomas skėtis, gausiai puoštas ornamentais. Ant kiekvienos rankos karalius mūvėjo po dvi apyrankes – vieną ant riešo, o kitą aukščiau alkūnės.
Senovės šumerų moterys į plaukus įpindavo auksines ir sidabrines juostas, dėvėjo galvos apdangalus puoštus lazurito ir serdoliko karoliais su auksiniais pakabukais, ausyse segėjo didžiulius aukso ir sidabro pusmėnulio formos auskarus, kaklo papuošalus iš serdoliko, agato, lazurito, auksinius ir lazurito amuletus, vaizduojančius gyvūnus, drabužius tvirtindavo auksinėmis ir sidabrinėmis segėmis. Diduomenės moterys „rūmų damos“ dėvėdavo raudonus drabužius su perlamutriniu juosmeniu, kurių rankovės buvo siuvinėtos serdoliko, lazurito ir aukso karoliukais.
Asirai-babiloniečiai mėgo puošnius apdarus ir papuošalus. Auksas ir sidabras buvo atgabenamas iš Šiaurinės Azijos, brangakmeniai ir perlai iš Indijos. Senovės Asirijoje juvelyrų meistriškumas buvo gerai išvystytas, todėl gyventojai papuošalų stygiaus nejautė. Diduomenė puošėsi pačių įvairiausių formų diademomis, žiedais ir auskarais, apyrankėmis ant riešo ir aukščiau alkūnės. Pradžioj apyrankės būdavo spiralės formos, užsibaigiančios kokio nors gyvūno galva, vėliau, įgavo plokščių plačių žiedų formą. Senovės asirai nedėvėjo papuošalų ant kaklo ir krūtinės. Bet kartais užsirišdavo ant kaklo virvelę su cilindru iš chalcedono, kuris buvo antspaudu. Kaklo papuošalai iš perlų, kuriuos užsidėdavo karalius, žyniai, nebuvo paprasti papuošalai, o buvo socialinės padėties simboliai.
Pirmieji pradėjo vartoti raštą – dantiraštį (IV t-mečio pr. m. e. vid.). Rašė ant drėgno molio lentelių (seniausių lentelių su dantiraščiu rasta Uruke). Šis raštas iššifruotas XIX a. viduryje. Pirmieji steigė mokyklas (lentelių namus). Klestėjimo laikotarpiu sukūrė rašytinę teisę. Žinomiausias Lagašo valdovo Urukaginos „Reformų“ tekstas. Tikslas – socialiai sulyginti visuomenę. Mokėjo atlikti keturis matematikos veiksmus, kelti laipsniu, vartojo daugiaženklius skaičius, rėmėsi šešiasdešimtaine sistema. Pirmieji panaudojo cilindrinį (nedidelio ritinėlio formos) antspaudą (nešiojosi ant kaklo). Pirmieji pasaulyje ėmė statyti miestus (IV t-mečio pr. m. e. vid.): Ūrą, Uruką, Eridu, Kišą, Lagašą, Nipūrą. III t-metyje pr. m. e. miestai-valstybės tapo politiniais, ūkiniais ir prekybos centrais. Tiesė kanalus, statė šliuzus vandens lygiui reguliuoti. Išrado arklą su mediniu noragu, vėliau – su bronziniu. Statė zikuratus. Buvo pirmieji pirkliai. Indus, metalo dirbinius mainė į medieną. Augalų rūšis gerino kryžminimu. Išmoko pasidaryti ratą. Statė burinius laivus. Mokėjo išgauti bronzą, tobulai apdirbo metalus, juos kniedijo ir raižė. Gamino ginklus, papuošalus, keramiką, stiklą, kosmetiką. Naudojo varį ir bronzą. Puodus žiedė žiedžiamuoju ratu. Sveikatos dievo simboliu laike susivijusias gyvates. Čia IV t-mečio pr. m. e. viduryje gimė legenda apie tvaną – epas apie Gilgamešą (atkartojo babiloniečiai). XXI a. pr. m. e. Ūro, Šumero ir Akado valdovas Urnamu leido įstatymus.
Pirmieji sudarė įstatymų sąvadą XVIII a. pr. m. e. Hamurapio (Hamurabio) teisynas sudarytas iš 282 įstatymų. Įstatymai gynė žmones ir nuosavybę, bet neužtikrino lygybės). Moksliniams skaičiavimams vartojo šumerų išrastą šešiasdešimtainę sistemą, o kasdieniniame gyvenime taikė dešimtainę sistemą. Sukūrė astrologijos mokslą, žvaigždynams davė pavadinimus. Metus suskirstė į 12 mėnesių, mėnesį – į 4 savaites, savaitę – į 7 paras, parą – į 24 valandas. Pastatė miestą stebuklą Babiloną. Mokėjo apskaičiuoti plotą ir tūrį. Mokyklos suteikdavo bendrąjį ir aukštesnįjį išsilavinimą. Babilono gydytojai gydė akių, ausų, odos, inkstų, nervų ir širdies ligas. Mokėjo nustatyti ligos simptomus. Žinoma babiloniečių „Poema apie pasaulio sukūrimą“.
Sukonstravo taranus – įrenginius sienoms griauti, naudojo svaidymo mašinas. Mokėjo tiesti kelius ir statyti tiltus. Naudojo signalų perdavimo sistemą. Atidarė molinių lentelių biblioteką Ninevijoje (2500 molio lentelių; Ašurbanipalo biblioteka). Perėmė iš šumerų ir pritaikė sau eiliuotą kūrinį apie didvyrį Gilgamešą.
Mesopotamijos gyventojų religija – politeistinė. Garbino daugiau kaip 3000 dievų. Tikėjo, kad privalo tarnauti dievams ir aukoti aukas. Vyriausiasis dangaus dievas – Anu, jo sūnus Enlilis – debesų ir vėjo dievas, Enlilio sūnus Enkis – vandens gelmių dievas. Buvo gerbiami žyniai. Dievams statytos šventyklos – zikuratai. Senieji Mesopotamijos žmonės dievino gamtos stichijos jėgas ir reiškinius, augalus ir gyvūnus. Gamtos kultas buvo susijęs su tikėjimu pomirtiniu gyvenimu. Atsiradus valstybei dievai tapo dangiškaisiais teisėjais ir karalių globėjais.
Aurelijaus Giedos „Visuotinė Kultūrų ir Civilizacijų Istorija“ paskaitų konspektas

Mikelandželas Buonarotis (it. Michelangelo Buonarroti, 1475 m. kovo 6 d. Kaprezė, Toskana, Italija – 1564 m. vasario 18 d. Roma, Italija) – italų renesanso dailininkas, skulptorius, architektas, poetas, inžinierius. Kilęs iš Florencijos. Tai vienas iškiliausių visų laikų menininkų ir žymiausių istorinių asmenybių. Jo kūryba turėjo didžiulį poveikį tolimesniam Europos tapybos ir skulptūros vystymuisi. Po 1520 m. sekusios manierizmo stilistikos dailininkai tiesiogiai įkvėpimo sėmėsi iš Mikelandželo.
Jau gyvenimo metu Mikelandželas buvo įvardijamas iškiliausiu gyvu menininku. Amžininkai jį praminė „dieviškuoju“ (il Divino). Meno istorijoje jo kūryba dažnai vertinama kaip renesanso dailės vystymosi viršūnė. Kaip asmenybė, Mikelandželas buvo nenuolankaus būdo, nuolat konfliktavo su kitais menininkais ir užsakovais − ne mažiau ambicingais ir įnoringais Romos popiežiais. „Nepaisant koks turtingas buvau, visuomet gyvenau kaip vargšas“ − taip senatvėje savo gyvenimą apibūdino Mikelandželas.Daugelis Mikelandželo kūrinių yra vieni žinomiausių pasaulyje. Tai skulptūros „Pieta“ (atlikta iki 1499), „Dovydas“ (1504), „Mozė“ (1515). Iš tapybos − Siksto koplyčios lubų freskos (1512), kurių garsiausias epizodas yra „Adomo sutvėrimas“, ir „Paskutinis teismas“ (1541). Savo Lauryno bibliotekos dizainu ir Naująja zakristija (projektuotos 1520-23) Šv. Lauryno bazilikoje Mikelandželas pradėjo manieristinę stilistiką architektūroje. Jis suprojektavo Šv. Petro bazilikos kupolą. Gyvenimo metu Mikelandželas kūrė sonetus, 1529 m. projektavo Florencijos gynybinius įtvirtinimus karo metu.
Mikelandželas gimė 1475 m. kovo 6 d. Kaprezės miestelyje Italijoje, apie 100 km į rytus nuo Florencijos. Jis buvo antras Lodoviko ir Frančeskos Buonaroti šeimos sūnus iš penkių. Pakrikštytas vardu Michelagnolo di Lodovico Buonarroti Simoni. Vaikui buvo suteiktas arkangelo Mykolo vardas. Vėliau itališkas vardo variantas Michelagnolo (Mikelanjolas) buvo lotynizuotas ir modernizuotas į Michelangelo (Mikelandželas). 1499 m. Mikelandželas pirmą ir paskutinį kartą iškalė savo autografą (ant statulos „Pieta“, lotyniškai), pasirašydamas MICHAELACELUS.
Buonaročių šeimos šaknis pagal dokumentus galima atsekti nuo XIII amžiaus. Jie užėmė svarbias pareigas Florencijos respublikoje, užsiėmė bankininkyste ir prekyba. Mikelandželo gimimo metu Buonaročių šeima išgyveno ne pačius sėkmingiausius laikus. Tėvas pagal trumpalaikį kontraktą užėmė magistrato (panašiai kaip meras) pareigas mažame Kaprezės miestelyje. Po maždaug dviejų mėnesių nuo Mikelandželo gimimo šeima grįžo į Florenciją ir apsistojo Setinjano gretimame kaime, kuriame turėjo ūkį.
Mikelandželas buvo atiduotas žindyti gretimai gyvenusio akmenskaldžio žmonai. Vėliau Mikelandželas nurodęs, kad jis nuo pat mažens „su žindyvės pienu“ įgavo sugebėjimus valdyti skulptoriaus kaltą ir plaktuką. Setinjane tuo metu buvo daug akmens skaldyklų, iš kurių būdavo gabenami akmenys statyboms Florencijoje. Motina Frančeska nebuvo stiprios sveikatos. Po Mikelandželo gimimo ji pagimdė dar tris sūnus ir mirė, kai Mikelandželui buvo 6 metai.
Mikelandželo tėvas Lodovikas išsiuntė sūnų mokytis gramatikos į Florenciją pas mokytoją Francesco da Urbino. Mikelandželui labiau rūpėjo dailė, jis piešė ir siekė susipažinti su Florencijos menininkais. Norėdamas atgrasinti sūnų nuo menų, tėvas jį mušdavo, nes, jo nuomone, menininkai buvo tik amatininkai, žemesnės vertės žmonės. Florencijoje Mikelandželas susipažino su Francesco Granacci, Domeniko Girlandajo mokiniu. Šis jį nuvedė į Girlandajo dirbtuves, kurios Mikelandželą labai sužavėjo. Tėvas daugiau neprieštaravo sūnaus polinkiams. 1488 m. jis pasirašė 3 metų kontraktą su Girlandaju, kuris priėmė Mikelandželą mokiniu. Kad jau tuomet Mikelandželas rodė išskirtinį talentą, rodo Girlandajo įsipareigojimas mokėti už Mikelandželo darbus dirbtuvėse. Pasakojama, kad kai Mikelandželas atėjo daryti eskizų į Brankači koplyčią pagal Mazačo freskas, jis kažką pasakė greta dirbusiems kitiems jauniems mokiniams. Vienas jų, Pietro Torrigiano, trenkė kumščiu Mikelandželui į veidą ir sukreivino nosį. Veido defektas matosi visuose vėlesniuose Mikelandželo portretuose.
Girlandajo dirbtuvėse Mikelandželas išbuvo tik apie metus laiko. Vėliau pradėjo mokytis pas skulptorių Giovanni di Bertoldo, kuris mokėsi pas Donatelą ir prižiūrėjo faktinio Florencijos respublikos valdytojo Lorenco Medičio skulptūrų sodą. Kartu su Francesco Granacci Mikelandželas apsilankė šiame sode, kuriame Lorencas Medičis laikė didelę antikinių skulptūrų kolekciją. Mikelandželas taip susižavėjo, kad daugiau į Domeniko Girlandajo dirbtuves negrįžo. Jis leisdavo laiką sode piešdamas ir dirbdamas įvairius darbus. Jo dėmesį patraukė nebaigta antikinė fauno statula. Mikelandželas sukūrė savą baigtos statulos versiją. Pamatęs statulą Lorencas Medičis pajuokavo dėl to, kad Mikelandželas seną fauną pavaizdavo su visais dantimis. Mikelandželas po to paėmė ir vieną dantį statuloje „išmušė“. Jaunojo menininko talentas darė didelį įspūdį. Lorencas Medičis susitarė su Mikelandželo tėvu, kad jis globos berniuką. Mikelandželas apsigyveno Medičių rūmuose, kuriuose susipažino su Florencijos intelektualinių sluoksnių aplinka: neoplatonikų poetais ir filosofais. Florencijos Santo Spirito (Šv. Dvasios) bažnyčios ligoninėje Mikelandželas mokėsi anatomijos iš mirusiųjų kūnų. Atsidėkodamas bažnyčiai jis sukūrė medinį krucifiksą.
1492 m. mirė Lorencas Medičis Puikusis. Florencijoje pasikeitė politinė situacija, Pjeras Medičis priėmė žeminančias Prancūzijos karaliaus Karolio VIII-ojo taikos sąlygas. Medičiai buvo išvyti iš Florencijos, kurioje įtaką pradėjo įgauti teokratiškasis vienuolis Džirolamas Savonarola. Politinės suirutės metu Mikelandželą keliavo į Veneciją, po to − į Boloniją, kur jį savo namuose priglaudė Francesco Aldrovandi, kuris buvo Boloniją valdančios Bentivoglio giminės artimas draugas. Aldrovandi parūpino Mikelandželui prestižinį užsakymą Šv. Dominyko bažnyčioje sukurti 3 skulptūras Šv. Dominyko relikvijų arkoje. Apie 1495 m. Mikelandželas grįžo į Florenciją, sukūrė Amūro statulą, kuri buvo tokia panaši į antikinę, kad kažkas (gal Medičių giminės narys Lorenzo di Pierfrancesco de' Medici) ar pats Mikelandželas sugalvojo padaryti, kad statula atrodytų sena ir ją parduoti kaip antikinę. Statula buvo nusiųsta į Romą kardinolui Raffaele Riario, kuris ją nupirko užmokėdamas 200 dukatų, vietoj įprastų 15 už tų laikų Italijos statulas. Apgaulei išaiškėjus kardinolas panoro, kad talentingas skulptorius iš Florencijos dirbtų jam. Mikelandželas kardinolo kvietimu atvyko į Romą 1496 m.
Pirmas užsakymas, kurį atliko Mikelandželas, buvo „Bakcho“ statula (dabar Bardželo muziejuje). Statula kardinolui nepatiko ir ją įsigijo Romos bankininkas Jacopo Galli. Po to Prancūzijos ambasadorius Vatikane, kardinolas Jean Bilhères de Lagraulas 1498 m. užsakė skulptūrą „Pieta“ (dabar Šv. Petro bazilikoje). Iki 1499 m. atliktas kūrinys išgarsino Mikelandželą visoje Italijoje. Vėliau grįžęs į Florenciją Mikelandželas pats nustebo, kad jis joje yra garsus. Pasakojama, kad kai kūrinys buvo išstatytas, atėjęs Mikelandželas rado būrį svečių iš Lombardijos, kurie labai ja žavėjosi. Vienas paklausė, kas ją sukūrė, ir kažkas atsakė: „tai mūsų Gobbo iš Milano“. Likęs vienas Mikelandželas iškalė statuloje užrašą MICHAELACELUS BONAROTUS FLOREN FACIEBA, kas reikštų „Mikelandželas Buonarotis iš Florencijos tai sukūrė“.Po „Pietos“ sukūrimo Mikelandželas dirbo Romoje apie 2 metus. Tuo metu jo produktyvumas buvo nedidelis, jis atlikinėjo užsakymą altorinei tapybai Sant Agostino (Šv. Augustino) bažnyčioje, kurio nebaigė. Gali būti, kad Romoje jis galėjo sukurti „Briugės Madonos“ skultūrą, arba pradėti ją iškart, kai grįžo į Florenciją 1501 m. dėl šeimyninių aplinkybių. Kita grįžimo priežastis buvo ta, kad naujasis faktinis Florencijos valdytojas Pjeras Soderinis ieškojo, kas galėtų atlikti Florencijos nepriklausomybę įkūnijantį darbą iš marmuro luisto, kurį Mikelandželas neabejotinai turėjo būti matęs esant už Santa Maria del Fiore katedros esančiame kieme. Florencijos respublikoje tuo metu jau buvo panaikinta Džirolamo Savoranolos teokratija ir apribota Medičių giminės įtaka. Atvykęs į Florenciją Mikelandželas pateikė savo kandidatūrą konkursui, o pats tuo metu užsiėmė skulptūrų užsakymu Sienos katedrai. 1501 m. rugpjūčio mėn. Florencijos valdžia skyrė marmuro luistą Mikelandželui ir pasirašė kontraktą darbams. Tai buvo garsiosios „Dovydo“ statulos pradžia. Ties ja Mikelandželas dirbo ilgiau nei 2 metus. Baigtos statulos dėl svorio nebuvo įmanoma užkelti ant Santa Maria del Fiore fasado kaip buvo planuota. Skulptoriui buvo leista pasirinkti vietą, kur jis norėtų, kad ji stovėtų. Mikelandželas pasirinko vietą prieš to meto Florencijos respublikos vyriausybės Sinjoros rūmų pagrindinį įėjimą (šiuo metu čia yra kopija, o originalioji „Dovydo“ statula yra Florencijos Akademijos galerijoje).
Po „Dovydo“ sukūrimo Florencijos valdžia užsakė Mikelandželui sukurti freską Sinjoros rūmuose, kur darbus jau buvo pradėjęs Leonardas da Vinčis. Mikelandželas turėjo pasirinkti ir pavaizduoti Florencijos istorijos epizodą. Mikelandželas pasirinko Kašinos mūšio temą. Pagal istoriją, kariai maudėsi, kai išgirdo kvietimą į mūšį. Tema leido vaizduoti Mikelandželo mėgstamas nuogas figūras. Mikelandželas sukūrė paruošiamąjį kartoną, bet freskos taip ir nepradėjo. Vėliau kartonas buvo sunaikintas. Apie 1506−1508 m. Mikelandželas atliko „Doni Tondo“ − apskritos formos paveikslą, kuriame pavaizdavo Šv. Šeimą. Garsas apie Mikelandželo meistriškumą plačiai paplito Italijoje ir patraukė popiežiaus Julijaus II-ojo dėmesį. Julijus II puoselėjo grandiozinius planus paversti Romą tikruoju krikščioniškojo pasaulio centru. Tam jis kvietėsi pačius geriausius menininkus. 1505 m. kovą, tarpininkaujant draugui architektui Giuliano da Sangallo, Mikelandželas atvyko į Romą.
Romoje Mikelandželas buvo priverstas laukti keletą mėnesių, kol popiežius Julijus II-asis pasiūlė jam užduotį – sukurti jo paties (popiežiaus) kapo monumentą. Mikelandželas pasiūlė projektą, kuriame turėjo būti daugiau nei 40 marmuro figūrų. Popiežius projektui pritarė. Mikelandželas pats važiavo į Kararos skaldyklas ir ten praleido 8 mėnesius rinkdamas tinkamus akmens luistus. Pradėjus akmenis iškraudinėti Šv. Petro aikštėje, paaiškėjo, kad nėra Romoje tokios bažnyčios, kurioje galėtų tilpti grandiozinis monumentas. Popiežius numatė, kad kapas turėtų būti Šv. Petro bazilikoje, bet ir ją reikėjo perstatyti. Konkursą dėl naujo Šv. Petro bazilikos projekto laimėjo Bramantė, kuris, anot Ascanio Condivi, visais įmanomais būdais siekė pašalinti Mikelandželą kovoje dėl popiežiaus palankumo. Vieną dieną Mikelandželas ėjo prašyti pinigų iš popiežiaus, bet negalėjo pas jį patekti, todėl marmurą gabenusiems darbininkams atsiskaitė iš savo lėšų. Kitą dieną Mikelandželas pas popiežių nebuvo įleistas rūmų grumo. Supykęs Mikelandželas pasakė grumui: „galite perduoti popiežiui, kad nuo šiol, jei jis norės, tegu manęs ieško kitur“. Menininkas išvyko į Florenciją. Jam pavymui popiežius pasiuntė penkis pasiuntinius su nurodymais jėga grąžinti Mikelandželą į Romą. Tačiau Florencijoje pasiuntiniai nebeturėjo galios. Po to popiežius siuntė į Florenciją laiškus. Po trečio tokio laiško Pjeras Soderinis kreipėsi į Mikelandželą prašydamas taikytis su popiežiumi valstybės interesų labui, nes Julijus II-asis pagrasino Florencijai karu.
Popiežiaus ir Mikelandželo susitikimas įvyko Bolonijoje, kurią tuomet užėmė Julijaus II-ojo karinės pajėgos. Dviejų ambicingų asmenybių susitikimą nuo galimų konfliktų išgelbėjo vienas iš dalyvavusių dvasininkų, kuris bandė nesėkmingai atsiprašyti popiežiaus už Mikelandželą. Julijus II-asis savo rūstybę nukreipė jo atžvilgiu. Susitaikymo vardan Mikelandželas priėmė naują popiežiaus pasiūlymą − sukurti Julijaus II-ojo skulptūrą. Tam popiežius skyrė 1000 dukatų. Mikelandželas sukūrė bronzinę popiežiaus skulptūrą per 2 metus gyvendamas Bolonijoje (skulptūra buvo užkelta ant Bolonijos katedros fasado ir jau 1511 m. nuversta užėmus Boloniją priešiškai kariuomenei, o jos likučiai perlydyti į patrankas).1508 m. Mikelandželas tikėjosi grįžti į Florenciją, bet Julijus II vėl jį iškvietė į Romą. Jis pasiūlė Mikelandželui sukurti freskas Siksto koplyčios lubose. Mikelandželas niekuomet nebuvo dirbęs freskos technika ir tokiame aukštyje (apie 20 m). Siksto koplyčios lubos buvo lenkto profilio, kaip statinės, dėl ko užduotis buvo dar sunkesnė. Savo gyvenimo metu Mikelandželas buvo įsitikinęs, kad Bramantė pakurstė popiežių šiam projektui, kurio jis esą negalėtų atlikti. Bramantė pasakė popiežiui, kad yra blogas ženklas statyti savo kapą esant gyvam, tačiau žinoma, kad Siksto koplyčios lubų dekoravimą Julijus II planavo jau 1506 m. Nuo 1508 m. iki 1512 m. Mikelandželas koplyčios lubose sukūrė vieną iš pačių žymiausių dailės kūrinių istorijoje − apie 340 figūrų biblijinių istorijų motyvais Žmonijos išganymo tema. Visą tapybos kūrinį Mikelandželas atliko pats vienas. 1509 m. sausio mėn. laiške tėvui jis rašė: „dirbu, kiek begaliu … neturiu nė smulkiausios monetos, iš manęs nėra ką vogti … esu nelaimingas, mano sveikata prastėja būnant čia … tikiuosi, kad Dievas man padės“. Mikelandželas nuolat konfliktavo su Julijumi II-uoju, kuris norėjo, kad projektas būtų kuo greičiau baigtas. 1512 m. lapkričio 1 d., Visų Šventųjų dieną, Julijus II-asis jau priiminėjo lankytojus su pilnai atidengtomis ir baigtomis Mikelandželo freskomis. Po keturių mėnesių, 1513 m. vasarį, Julijus II-asis mirė. Sekančius trejus metus Mikelandželas dirbo ties Julijaus II-ojo kapo projektu susitaręs su paveldėtojais. Sukūrė vieną garsiausių savo skulptūrų − „Mozę“. Tuo metu kapo kūrimo finansavimas išseko, o naujasis popiežius Leonas X-asis labiau norėjo, kad Mikelandželas dirbtų jam ir jo Medičių giminei.
Nuo 1515 m. popiežius Leonas X-asis pradėjo spausti Mikelandželą apleisti darbą ties Julijaus II-ojo kapo monumentu ir pradėti dirbti jam. 1518 m. Mikelandželas pasirašė kontraktą naujam projektui − Šv. Lauryno bažnyčios fasado sukūrimui Florencijoje. Julijaus II-ojo giminės, Urbino hercogai Roverės, protestavo ir kaltino Mikelandželą sutarties nesilaikymu. Mikelandželas dėl popiežių įnorių nebaigė monumento kaip buvo planuota ir nuolat turėjo dėl to aiškintis su Julijaus II-ojo Roverių gimine. Šv. Lauryno bažnyčios (kuri buvo beveik asmeninis Medičių giminės mauzoliejus) fasadas buvo dar vienas grandiozinis projektas. „Aš galvoju jį … padaryti architektūros ir skulptūros veidrodžiu visai Italijai“ − rašė Mikelandželas. Jis vėl vyko į Kararos marmuro skaldyklas ieškoti tinkamų akmenų, bet projektas užsibaigė nė neprasidėjęs. Leonas X-asis atšaukė jį dėl lėšų trūkumo. Popiežius pasiūlė kitus projektus − sukurti pomirtinę koplyčią Medičių giminės nariams ir Šv. Lauryno bažnyčios Medičių biblioteką (it. Biblioteca Medicea Laurenziana) Medičių turimai manuskriptų kolekcijai. Šv. Lauryno bažnyčia liko be fasado iki pat šių dienų.
1520 m. prasidėjo Šv. Lauryno bažnyčios Naujosios zakristijos, 1523 m. − bibliotekos statybos. Mirus Leonui X-ajam projektus pratęsė kitas Medičių giminės popiežius Klemensas VII-asis. Vienu metu statybose galėjo dalyvauti apie 300 Mikelandželo padėjėjų ir kitų menininkų. Naujojoje zakristijoje buvo planuota sukurti kapų monumentus 4 Medičių giminės nariams, taip pat turėjo būti pavaizduotos keturių Italijos upių alegorinės skulptūros. Projektai nebuvo baigti. Tam sutrukdė politinės aplinkybės. 1527 m. plėšikaujanti Šv. Romos imperijos kariuomenė užėmė Romą. Medičių autoritetas smuko, jie buvo išvyti iš Florencijos, atgaivinta respublikinė santvarka. 1529 m. Florencijos valdžia, supratusi, kad teks atlaikyti imperinių jėgų puolimą, pradėjo miesto įtvirtinimą (popiežius Klemensas VII-asis ir imperatorius Karolis V-asis susitarė Florenciją gražinti Medičiams). Mikelandželas buvo patvirtintas vienu iš 9 respublikos pareigūnų, atsakingų už gynybinių bastionų ir kitokių įtvirtinimų projektavimą, bei įgyvendinimą. Pagrindinis Mikelandželo darbas buvo susijęs su svarbiausios Florencijos tvirtovės San Miniato kalvoje įtvirtinimais. Gynybinių įtvirtinimų klausimais Mikelandželas lankėsi aplinkiniuose Toskanos miestuose, Pizoje ir Feraroje. Trumpai pabuvojo Venecijoje. Spėdamas Florencijos miesto užėmimą, 1530 m. Mikelandželas bėgo iš miesto palikdamas savo postą ir apsistojo Venecijoje. Spėjama, kad Mikelandželas galėjo planuoti išvykimą į Prancūziją. Pagrasinus Florencijos valdžiai, kad su išdavikais susijęs turtas Florencijoje bus konfiskuotas ir parduotas, Mikelandželas grįžo į miestą.1530 m. rugpjūtį Florencija kapituliavo. Prasidėjo respublikos gynėjų persekiojimas ir teismai. Mikelandželas kurį laiką slėpėsi nuo viešumo, tačiau Klemensas VII-asis nebuvo jam numatęs jokio persekiojimo. Atvirkščiai, jis patvirtino Mikelandželą tolimesniems darbams Šv. Lauryno bažnyčioje ir grąžino buvusį užmokestį (Mikelandželas pažinojo popiežius Leoną X-ąjį ir Klemensą VII-ąjį nuo jų vaikystės). Florencijoje buvo įsteigta Florencijos kunigaikštystė, monarchais patvirtinta Medičių giminė. Kunigaikštis Alesandras Medičis organizavo slaptą susidorojimą su savo priešininkais. 1534 m. Mikelandželas paliko Florenciją ir daugiau į ją nebegrįžo. Giorgio Vasari teigimu, Mikelandželas turėjo pagrindo bijoti naujojo Florencijos valdovo. Ascanio Condivi pažymi, kad Mikelandželui pasisekė, kad, kai jo gynėjas Klemensas VII-asis mirė, jis buvo Romoje. Projektus Šv. Lauryno bažnyčioje baigė Mikelandželo mokiniai. Iš Medičių kapų projektų buvo sukurti tik du, palyginus nesvarbiems Medičių šeimos nariams: Lorencui, Urbino hercogui, ir Džuljanui, Nemuro hercogui.
Klemensas VII-ojo iniciatyva buvo pakeistas Julijaus II-ojo kapo projektas. Pagal naują susitarimą su Urbino hercogais Mikelandželas Julijaus II kapui turėjo sukurti tik 6 skulptūras. Prieš pat mirtį 1534 m. popiežius Klemensas VII-asis užsakė Mikelandželui sukurti „Paskutinio teismo“ freską Siksto koplyčios altoriaus pusės sienoje.
1534 m. naujasis popiežius Paulius III pakvietė Mikelandželą dirbti jam. Peržiūrėjęs „Paskutinio teismo“ eskizus popiežius nusprendė, kad dailininkas turi tęsti darbą. Mikelandželas bandė atsisakyti, tuo tik sukeldamas popiežiaus pyktį. „Trisdešimt metų aš laukiau, kad galėčiau tau įsakyti ir dabar tu man atsakai“ − tokia buvo popiežiaus reakcija. Į bandymą pasiteisinti Julijaus II-ojo kapo projektu, popiežius reagavo taip: „parodykit man tą sutartį, aš ją nutrauksiu“. Paulius III organizavo sutarties perrašymą su Julijaus II-ojo paveldėtojais ir iš 6 statulų jame Mikelandželas turėjo atlikti tris, kitas tris − jo mokiniai. Iki 1541 m. Mikelandželas dirbo ties „Paskutiniojo teismo“ freska, kuri buvo atidengta 1541 m. spalio 29 d. Tuo metu Mikelandželui jau buvo 66 metai. Skulptūrų skaptavimas buvo sunkus darbas, jis dirbdavo lėtai. Pagal paskutinę sutartį ir paskutinį Julijaus II-ojo kapo projektą iš Mikelandželo rankų darbo jame teliko tik „Mozė“ − skulptūra, kurią jis sukūrė apie 1515 m. Kitas dvi statulas pagal Mikelandželo dizainą ir visą projektą San Pietro in Vincoli bažnyčioje įgyvendino jo mokiniai.
1542 m. popiežius Paulius III-asis pasiūlė Mikelandželui sukurti freskas jo koplyčioje (Cappella Paolina). Darbas ties jomis užtruko ilgai: „Šv Pauliaus atsivertimo“ freska nutapyta iki 1545 m., o „Šv. Petro nukryžiavimo“ − iki 1550 m. Paskutiniai Mikelandželo skulptūros darbai užtruko ir nebuvo baigti: „Florencijos Pieta“ ir „Pieta Rondonini“. Senatvėje Mikelandželas pradėjo kreipti dėmesį į mažiau fizinių pastangų reikalaujančius menus: architektūrą ir poeziją. Nuo 1546 m. Mikelandželas turėjo baigti popiežiaus Pauliaus III-ojo giminės Farnezės rūmus. 1546 m. Paulius III-asis patvirtino Mikelandželą vyriausiuoju Šv. Petro bazilikos architektu, kuriuo menininkas išbuvo iki mirties. Tuo metu bazilika vis dar neturėjo kupolo, o jos statybos buvo beveik sustojusios po Bramantės mirties. Mikelandželas paruošė naują bazilikos planą ir suprojektavo kupolą (jis buvo pastatytas jau po Mikelandželo mirties ir šiek tiek pakeistas). Mikelandželas pertvarkė Piazza del Campidoglio aikštę Kapitolijaus kalvoje. Popiežiaus Pijaus IV-ojo užsakymu suprojektavo Porta Pia (Pijaus vartai) vartus Romoje (pastatyti 1561-65 m.).
1550 m. pasirodė pirmoji Mikelandželo biografija, kurią parašė Giorgio Vasari. 1553 m. pasirodė antroji, kurią parašė Mikelandželo mokinys Ascanio Condivi. 1563 m. Mikelandželas buvo pakviestas tapti pirmosios Europoje meno akademinės institucijos, įkurtos Florencijoje, globėju. Mikelandželas mirė 1564 m. vasario 18 d. prieš pat savo aštuoniasdešimt devintąjį gimtadienį. Per savo ilgą gyvenimą Mikelandželas dirbo 7 popiežiams, pergyveno didžiuosius geografinius atradimus, reformaciją, 1527 m. Romos užėmimą, aukštojo renesanso idealų žlugimą ir manierizmo įsigalėjimą mene, M. Koperniko heliocentrinės teorijos paskelbimą. Jis nebuvo vedęs ir nesusilaukė žinomų vaikų. Bažnytinė valdžia tikėjosi jį palaidoti Šv. Petro bazilikoje Romoje. Mikelandželo giminės beveik slaptai išgabeno kūną į Florenciją tam, kad išpildytų paskutinį jo norą: „grąžinkite mane į Florenciją, kai aš būsiu miręs, nes negaliu ten grįžti būdamas gyvas“. Mikelandželas buvo palaidotas su drabužiais, batais ir kepure Šv. Kryžiaus bažnyčioje Florencijoje.
Tradiciškai Mikelandželas meno istorijoje nėra laikomas tokiu universaliu kūrėju kaip jo vyresnysis amžininkas Leonardas da Vinčis, tačiau Mikelandželo visapusiškumas irgi įspūdingas. Jo darbai net trijose meno srityse: tapyboje, skulptūroje ir architektūroje, vertinami vienais žinomiausių ir reikšmingiausių Vakarų kultūros istorijoje. Freskos, kuriomis jis išdekoravo Siksto koplyčios Romoje lubas, yra laikomos vienu iškiliausių vaizduojamojo meno pasiekimų istorijoje. Pats Mikelandželas pirmiausia save laikė skulptoriumi ir daugelio menotyrininkų įvardijamas talentingiausiu, kada nors gyvenusiu, skulptoriumi. Tarp žymiausių jo skulptūrų: „Pietos“, „Dovydo“ ir „Mozės“ statulos.
Mikelandželas laikomas nepralenktu nuogo vyriško kūno vaizdavime. Savo moterų vaizdiniams Mikelandželas naudodavo vyriškus modelius. Kaip niekas kitas, Mikelandželas savo tapyboje ir skulptūroje įkūnijo tai, kas įvardijama „didingumu“, „didybe“ (terribilita). Jo freskų herojai spinduliuoja antžmogiška dvasine ir kūniška jėga. Tuo pasireiškia dailininko humanizmas, dėmesys žmogui ir jo išgyvenimams. Mikelandželas meno prasmę matė žmogaus vaizdavime. Apie peizažus jis sakė, kad juos reikėtų užmiršti, kad jie yra „žaidimai vaikams ir neišsilavinusiems žmonėms“. Savo mene dailininkas nedarė nuolaidų pats sau. Anot jo, lengvesnė aliejinė tapyba tinkama „moterims ir tinginiams“.
Mikelandželo pasiekimus ir novatoriškumą architektūroje labai vertino amžininkai. Tarp jo pasiekimų šioje srityje yra Medičių koplyčios ir Lauryno bibliotekos projektai Florencijoje, kuriais Mikelandželas pradėjo manieristinę stilistiką architektūroje. Jis daug metų buvo Šv. Petro bažnyčios Romoje vyriausiuoju architektu. Mikelandželas buvo talentingu poetu, kūrė eilėraščius ir apie 300 iš jų išliko. Jo sonetai ir kiti eilėraščiai buvo išleisti tik po mirties.
„Pieta“ – skulptūrinė kompozicija (yra Šv. Petro bazilikoje Romoje, sukurta 1498−1499);
„Dovydas“, 5,17 m aukščio skulptūra (Akademijos galerijoje Florencijoje, 1501−1504);
„Doni Tondo“ − vienintelis baigtas paveikslas, 120 cm skersmens (Uficių galerijoje Florencijoje, 1506–1508);
Siksto koplyčios lubų freskos Biblijos ir mitologijos istorijų motyvais (Siksto koplyčioje Romoje, 1508–1512);
Popiežiaus Julijaus II antkapio monumentas su pranašu Moze (San Pietro in Vincoli bažnyčioje Romoje, 1513−1547);
Biblioteca Medicea Laurenziana prie Šv. Lauryno bazilikos (1523−1525 m. projektas);
Lorenco Medičio, Urbino hercogo, ir Džuljano Medičio, Nemuro hercogo, antkapiai (Medičių koplyčiose Florencijoje, 1524–1534);
„Pieta“ − marmuro skulptūrinė kompozicija, atlikta 1498−1499 m. Tai buvo pirmasis kūrinys, kuris išgarsino Mikelandželą. Mikelandželas pats keliavo į Kararos marmuro skaldyklas tam, kad parinktų skulptūrai tinkamą akmens luitą. Užsakymo sutartis sudaryta 1498 m. rugpjūčio 27 d. Projektui įgyvendinti Mikelandželas įkūrė savą dirbtuvę ir samdė pagalbininkus. Užsakymas nebuvo tradicinis Italijoje, bent jau ne skulptūros formoje. Tai aiškinama tuo, kad užsakovas buvo prancūzų kardinolas. Mikelandželas turėjo pavaizduoti Mergelę Mariją, sėdinčią su nuo kryžiaus nuimtu Kristumi ant kelių ir žiūrinčią į mirusį sūnų. Pastaroji aplinkybė lėmė, kad Marijos figūra yra didelė skulptūroje. Abi figūros turėjo būti natūralaus dydžio, tačiau, jei pavaizduoti Mariją stovinčią, jos ūgis siektų 2 metrus. Kitas skulptūros bruožas yra tas, kad Marija vaizduojama kur kas jaunesnė, nei turėtų būti. Kai kurių tyrinėtojų nuomone, Mikelandželas galbūt norėjo tuo pagerbti savo anksti mirusią motiną. Pats Mikelandželas Marijos jaunumą paaiškino taip − esą tuo pabrėžė Marijos nekaltumo idėją.„Pieta“ yra Šv. Petro bazilikoje Romoje ir laikoma vienu garsiausių skulptūros kūrinių pasaulyje. Užsakovas kardinolas Jean Bilhères de Lagraulas taip jos ir nepamatė, nes mirė atlikimo metu. Statula yra vienintelis Mikelandželo kūrinys ant kurio jis pasirašė. Giorgio Vasari apibūdino ją tokiais žodžiais: „tikriausias stebuklas, kad akmuo, beformis iš pradžių, galėjo įgyti tokią formą, kurią Gamta retai sugeba atkartoti kūne.“ 1972 m. geologas puolė „Pietą“ su plaktuku ir nuskėlė kai kurias statulos dalis. Lankytojai puolė rinkti atskilusius gabaliukus. Marijos nosį teko restauruoti atskeliant gabaliuką marmuro iš statulos nugaros pusės. Po šio vandalizmo „Pieta“ buvo uždengta nepramušamu ir neperšaunamu stiklu. Briugės Dievo Motinos bažnyčioje „Briugės Madonos“ skulptūra irgi buvo uždengta.
„Dovydas“ statula sukurta 1501–1504 m. 5,17 metro aukščio marmurinė statula iš pradžių buvo skirta Santa Maria del Fiore katedros vienam kontraforsui, tačiau vėliau paaiškėjo, kad apie 6 tonas sveriančio kūrinio ten neišeis užkelti. Iš žymių Florencijos menininkų sudaryta komisija sprendė dėl jos pastatymo vietos ir priėmė Mikelandželo siūlytąjį variantą − prieš Sinjoros rūmų įėjimą. Dovydas nuo seno buvo Florencijos respublikos nepriklausomybės ir savarankiškumo simbolis. Savas Dovydo statulas sukūrė Donatelas ir Andrea del Verrocchio. Skirtingai nuo minėtų meistrų darbų, Mikelandželas Dovydą pavaizdavo ne nugalėjusį Galijotą, o tik besiruošiantį kovai. Jo rankų plaštakos pavaizduotos neproporcingai didesnės − simbolizuoja tvirtumą. Susikaupęs žvilgsnis rodo susitelkimą kovai. Pačia sava poza prieš Florencijos vyriausybės rūmus „Dovydas“ tarsi simbolizavo respublikos tvirtybę ir charakterį.
Marmuro luistas, iš kurio nukaltas „Dovydas“, buvo atgabentas į Florenciją anksčiau ir buvo kaltas ankstesnio menininko Agostino di Duccio, kuris 1464 m. nesėkmingai bandė statulai iškalti tarpą tarp kojų. Luistas buvo laikomas sugadintu, kol Santa Maria del Fiore menininkų komisijai jo neskyrė Mikelandželui. Mikelandželas darbą pradėjo 1501 m. rugsėjo 13 d. Žinoma, kad jis darė eskizus ir vaško figūrėles tam, kad nustatytų, ką galima sukurti iš luisto, praminto „Milžinu“ (il Gigante). Statulos kūrimo metu Mikelandželas tapo vienu geriausiai apmokamų menininkų Italijoje. Jis tapo pirmuoju menininku, kuris buvo vertinamas savo kūriniais pralenkęs tuo metu tobuliausiu laikytą antikinį meną. Giorgio Vasari taip rašė apie statulą: „iš tiesų, tam, kas matė šią skulptūrą, nebėra reikalo matyti kitas skulptūras, sukurtas šiais ar kitais laikais, nesvarbu kokio menininko.“Statulos gabenimas nuo Santa Maria del Fiore katedros iki Sinjoros rūmų užtruko tris dienas, teko platinti vienerius miesto vartus. Pati statula gabenimo metu buvo apmėtyta akmenimis. Spėjama, kad tai galėjo padaryti nepatenkinti Medičių šalininkai. 1873 m. statula buvo perkelta į specialiai jai paruoštą patalpą Florencijos akademijos galerijoje. 1910 m. Sinjoros aikštėje, buvusioje originalioje vietoje pastatyta kopija. Kita „Dovydo“ kopija pastatyta ant virš Florencijos iškylančių kalvų, Mikelandželo aikštėje. Iškart po „Dovydo“ statulos nukalimo Mikelandželas buvo sukūręs jos bronzinę kopiją, kuri buvo išsiųsta į Prancūziją. Šio darbo likimas nežinomas.
Julijaus II-ojo kapo projektas tapo svarbiausiu ir ilgiausiai užtrukusiu Mikelandželo kūrybiniu projektu. Suplanuotas su daugiau nei 40 žmogaus dydžio ar didesnių statulų ir pradėtas 1506 m., projektas buvo įgyvendintas 1547 m. vos su 3 Mikelandželo statulomis. Iš pradžių planuotas Šv. Petro bazilikoje kapo monumentas yra kur kas kuklesnėje Romos San Pietro in Vincoli bažnyčioje. Pats popiežius Julijus II-asis taip ir liko palaidotas Šv. Petro bazilikoje be jam sukurto Mikelandželo kapo monumento.
Mikelandželas skulptūrinį projektą pradėjo įgyvendinti 1506 m. rinkdamas marmuro blokus Kararoje. Tačiau realūs darbai prasidėjo tik po Siksto koplyčios lubų freskų nutapymo ir Julijaus II-ojo mirties 1513 m. Tikriausiai pagrindine užlaikymo priežastimi įvardijamas lėšų trūkumas. Julijus II-asis vykdė aktyvias karines kampanijas savo gyvenimo metu. Iš kitos pusės, Bramantė norėjo atitraukti popiežių nuo šio projekto tam, kad liktų daugiau pinigų Šv. Petro bazilikos statyboms. Pirmąsias skulptūras Mikelandželas sukūrė 1513-1516 m. laikotapiu. Tai buvo „Mozė“ ir dvi vergų skulptūros: „Maištaujantis vergas“ ir „Mirštantis vergas“. Vėliau, sumažėjus projekto finansavimui ir, atitinkamai, jo matmenims, abi vergų figūros buvo atmestos dėl to, kad buvo per didelės (liko nebaigtos, dabar abi yra saugomos Luvre).
Prie projekto įgyvendinimo Mikelandželas grįžo 1520-1523 m. sukurdamas 4 nebaigtas vergų skulptūras. Šių skulptūrų neužbaigtumas buvo paliktas sąmoningai. Yra versija, kad Mikelandželas galėjo jas būti numatęs kaip Šv. Lauryno bazilikos fasado dalį. Dabar šios skulptūros: „Jaunas vergas“, „Pabundantis vergas“, „Vergas Atlantas“ ir „Barzdotas vergas“ yra eksponuojamos Florencijos akademijos galerijoje. Ši skulptūrų serija populiariai vadinama „Kaliniais“ arba „Išsilaisvinančiais vergais“, nes vergų figūros atrodo tarsi išsilaisvinančios iš akmens. Apie 1532-1534 m. sukurtas „Pergalės genijus“ (kitaip „Pergalė“, dabar Vekjo rūmuose Florencijoje) − statula, kuri irgi iš dalies siejama su Šv. Lauryno bazilikos fasadu.
Tik 1542-1545 m. laikotarpiu Mikelandželas sukūrė paskutines skulptūras paskutiniam projekto variantui San Pietro in Vincoli bažnyčioje Romoje, kurį sudarė 3 skulptūros. Prie „Mozės“ statulos Mikelandželas suprojektavo „Rašelės“ ir „Lijos“ statulas, kurios yra Mozei iš dešinės ir kairės atitinkamai. Jas daugiausia atliko Mikelandželo mokinys Raffaello da Montelupo. Kapo bendrasis dizainas su papildomomis statulomis buvo baigtas apie 1547 m. Mikelandželo mokinių. Taip baigėsi didžiausias Mikelandželo gyvenimo projektas, Ascanio Condivi biografijoje pavadintas „Kapo tragedija“.
Iš ankstyviausių Mikelandželo skulptūrų yra maži bareljefai „Madona prie laiptų“ ir „Kentaurų mūšis“ (abu Buonaročio name Florencijoje). Fauno statulos, kuri buvo sukurta Lorenco Medičio sode apie 1491 m., likimas nežinomas. Apie 1493−1494 m. Bolonijoje Mikelandželas nukalė 3 statulas Šv. Dominyko relikvijų arkoje San Domenico (Šv. Dominyko) bažnyčioje − Šv. Petronijo, Šv. Proklo ir angelo. Tuo pat metu Bolonijoje Mikelandželas iškalė Herkulio statulą, kuri buvo Strozzi giminės rūmuose Florencijoje iki 1529 m., kai Strozzi ją padovanojo Prancūzijos karaliui. Tolesnis šios statulos likimas nežinomas. 1501−1504 m. laikotarpiu, dar prieš pradedant kurti „Dovydo“ statulą, Mikelandželas priėmė užsakymą sukurti skulptūras Sienos katedroje Piccolomini šeimos altoriui. Jis sukūrė 4 statulas − Šv. Petro, Šv. Pauliaus, Šv. Pijaus ir Šv. Grigaliaus. Mikelandželas, spėjama, beveik nepridėjo prie jų rankos. Jas nukalė dirbtuvių pameistriai.
Vienu svarbiausių Mikelandželo darbų buvo „Briugės Madona“ (Dievo Motinos bažnyčioje Briugėje). Spėjama, kad ji irgi buvo skirta Sienos katedrai, tačiau ten niekuomet nepakliuvo. Ją vėliau įsigijo Nyderlandų pirkliai už maždaug 4000 florinų Florencijoje. Ji tapo vienintele žinoma Mikelandželo skulptūra, parduota į užsienį jam gyvam esant. Statulos sukūrimo aplinkybės neaiškios. Dėl vaizduojamos Madonos jaunumo, ji greičiausiai buvo kurta iškart po „Pietos“. 1503-1506 m. laikotarpiu Florencijoje Mikelandželas atliko 2 mažus, apskritos formos bareljefinius tondus: „Tondo Pitti“ (Bardželo muziejuje) ir „Taddei Tondo“ (Karališkojoje menų akademijoje Londone). Tikriausiai nuo jų ima pradžią Mikelandželo pomėgis vaizduoti nebaigtas skulptūras, iš grubaus neapdoroto akmens išnyrančias figūras. Apie 1504-05 m. Mikelandželas buvo sutaręs su Santa Maria del Fiore katedros menininkų komisija, kad sukurs 12-os apaštalų statulas. Dėl finansavimo trūkumo iš šio projekto tebuvo sukurta viena ir nebaigta Šv. Mato skulptūra (dabar saugoma Florencijos Akademijos galerijoje)
1514 m. buvo užsakyta Kristaus Išganytojo skulptūra. Joje Mikelandželas turėjo pavaizduoti nuogą Kristų su kryžiumi. Darbo metu marmuro luiste buvo rasta juodo akmens gija, dėl ko pirmosios skulptūros variantas buvo nebaigtas. Iš kito marmuro luisto statula buvo nukalta Florencijoje ir pasiųsta į Romą 1521 m., kur jos tolimesnį poliravimą ir užbaigimą organizavo Sebastiano del Piombo, kurio žodžiais, Kristaus keliai vieni vertesni už viską, kas yra Romoje. Ši statula vadinama „Minervos Kristumi“ ir yra Santa Maria sopra Minerva bažnyčioje. Pačioje skulptūroje jaučiamas kitų skulptorių darbas. Vėliau Kristaus nuogumas buvo pridengtas bronzine drapiruotę vaizduojančia detale.
Apie 1530 m. buvo atlikta Dovydo (arba Apolono) statula, apie 1538 m. − Bruto biustas (abi skulptūros yra Bardželo muziejuje). Apie 1534 m. atlikta skulptūra „Susirietęs berniukas“ (Ermitaže), kuri galėjo būti skirta Julijaus II-ojo kapui 
Nuo 1520 m. Mikelandželas buvo užimtas Naujosios zakristijos Šv. Lauryno bažnyčioje Medičių kapų projektu. Kompozicinėje schemoje turėjo būti 4 Medičių giminės narių kapai su kiekvieno statula ir po dvi alegorines statulas iš šonų. Dar buvo sumanytos 4 Italijos upių alegorinės skulptūros. Istorinės aplinkybės lėmė, kad bene garsiausias Medičių šeimos atstovas Lorencas Medičis Puikusis liko be Mikelandželo jam kurto kapo, kaip ir kitas žymus Medičių atstovas, Lorenco brolis Džuljanas. Po Florencijos kapituliacijos 1530 m. Mikelandželas skubiai nukalė statulas jau pradėtiems 2 kapų projektams: Lorenco Medičio, Urbino hercogo, ir Džuljano Medičio, Nemuro hercogo, dirbdamas „labiau iš baimės, nei iš meilės“. Garsiosios alegorinės skulptūros: „Naktis“ ir „Diena“, „Rytas“ ir „Vakaras“, ir kiti kapų kompoziniai elementai, buvo baigti, nupoliruoti ir pastatyti į vietą Mikelandželo mokinių. Šios statulos yra atskirame Medičių koplyčių muziejuje prie Šv. Lauryno bazilikos Florencijoje. Jų kopijos, kartu su „Dovydo“ kopija, yra Mikelandželo aikštėje, ant virš Florencijos iškilusių kalvų.
Ties paskutinėmis savo statulomis Mikelandželas dirbo ilgai ir abiejų nebaigė. „Florencijos Pieta“ buvo pradėta apie 1547 m. ir buvo skirta, tikriausiai, Mikelandželo nuosavam kapui. Vienu metu nepatenkintas Mikelandželas bandė ją sunaikinti, jis nudaužė Kristaus ranką ir koją. Skulptūrą išgelbėjo jo mokiniai. Vėliau jie atstatė Kristaus ranką (Kristus liko be kojos), bei baigė figūrą Kristui iš dešinės. Skulptūros, tikėtina, Nikodemo figūroje, virš Kristaus iškylančioje ir jį prilaikančioje, atpažįstamas paties Mikelandželo autoportretas (ši skulptūra yra Santa Maria del Fiore muziejuje Florencijoje). Paskutinės skulptūros „Pieta Rondonini“ Mikelandželas irgi nebaigė. Jis ja buvo nuolat nepatenkintas ir kalė tol, kol iš pačių figūrų beveik nieko nebeliko (ši skulptūra yra Sforcų pilyje Milane). Anksčiau Mikelandželui priskirta skulptūra „Palestrinos Pieta“ (Florencijos Akademijos galerijoje) dabar priskiriama kitiems autoriams.
Siksto koplyčios lubų freskos, atliktos Mikelandželo 1508−1512 m. laikotarpiu, meno istorijoje vertinamos vienu iš pačių iškiliausių vaizduojamosios dailės pasiekimų. Pradžioje popiežius Julijus II-asis norėjo, kad lubose būtų pavaizduoti 12 apaštalų, kurie susietų popiežių misiją su anksčiau atliktais darbais Mozės ir Kristaus gyvenimo temomis. Mikelandželas pasiūlė savąją lubų kompozicinę temą − Pasaulio sukūrimą, žmogaus nuodėmės ir žmonijos išganymą per Jėzų Kristų.
Mikelandželo temos nekartoja anksčiau atliktų Perudžino, Girlandajo, Botičelio ir kitų dailininkų darbų. Lubose trys freskos skirtos Pasaulio sukūrimo temai, trys (centrinės) − Adomo ir Ievos sukūrimui bei žmogaus nuopoliui, o dar trys − Nojaus istorijų temai. Šias freskas supa judaizmo pranašų ir antikinių sibilių, išpranašavusių Jėzaus Kristaus atėjimą, portretai. Visas scenas rėmina iliuzinė architektūrinė aplinka (pačios lubos yra lenkto profilio formos). Liunetėse ir trikampėse freskose Mikelandželas pavaizdavo Kristaus protėvius, kaip jie išvardyti Biblijoje. Freskose yra ne mažiau garsios nuogos vyriškos figūros − ignudi.
Išgirdę apie šį užsakymą, Mikelandželo giminaičiai ir draugai menininkai organizavo kelionę iš Florencijos, kad jam padėtų, nes iki tol Mikelandželas nebuvo dirbęs freskos technika. Po kelių savaičių, pamatęs, kaip jie dirba, Mikelandželas atsisakė jų paslaugų. Šie grįžo į Florenciją „didžiai gėdingai“. Mikelanželas nusprendė atlikti freskas vienas ir netgi pats maišė dažus. Pats suprojektavo pastolių konstrukciją nepatenkintas Bramantės sprendimu. Sunkus darbas paveikė Mikelandželo sveikatą: regėjimą negrįžtamai ir laikyseną keletą metų po to. Freskos tapo Mikelandželo asmenybės ir jo kūrybos didumo įkūnijimu, nors pats Mikelandželas laikė save skulptoriumi. „Adomo sutvėrimas“ tapo vienu žinomiausių Vakarų kultūros vaizdinių. Freskų figūrų vaizdavimas: ignudi, sibilės ir pranašai − įkvėpė vėlesnių menininkų kartas.
„Paskutinio teismo“ freską Siksto koplyčios altorinėje sienoje Mikelandželas kūrė 1536−1541 m. Menininkui tuo metu jau buvo daugiau kaip 60 metų. Freska nebeturi aukšto patoso, būdingo šalia esančioms lubų freskoms. Joje Mikelandželas buvo užsakytas pavaizduoti Paskutiniojo teismo dieną − mirusiųjų prikėlimą ir visų žmonių paskutinį teismą. Tai didžiausia Mikelandželo vienos temos freska. „Paskutinio teismo“ nuotaika niūri ir pesimistinė. Freskos centre vaiduojamo Jėzaus Kristaus dešinės rankos mostas griežtas ir negailestingas. Kūrinys įtakotas prieštaringų to meto krikščioniškojo pasaulio realijų: Romos miesto užėmimo 1527 m., reformacijos ir M. Koperniko heliocentrinės teorijos.
Freskos centre vaizduojamas Kristus (jo figūra modeliuota pagal antikinę skulptūrą „Belvederio Apolonas“), o aplink jį sukasi pasaulis. Iš už Kristaus sklindanti šviesa panaši į Saulės. Tuo Mikelandželas tarsi nori pabrėžti, kad nors visatos centre yra Saulė, vis dėlto tikrasis centras yra Dievas. Šalia esantis Šv. Baltramiejus laiko jo nukankinimo simbolį − nudirtą odą, kurioje galima pažinti Mikelandželo autoportretą. Tai gali būti susiję su neoplatonizmo idėja, kad miręs žmogus išsivaduoja iš savo žemiškojo pavidalo ir išlaisvina savo tikrąją dvasią. Mikelandželo Šv. Baltramiejus − galiūnas, kurio figūra modeliuota pagal kitą antikinę skulptūrą, „Belvederio torsą“. „Paskutinis teismas“ baigia freskų ciklą Siksto koplyčioje − virš paskutinę pasaulio dieną vaizduojančios scenos yra lubose tapytas pranašas Jona (atgimimo simbolis), žvelgiantis į kuriantį pasaulį Dievą.
Freska sulaukė nevienareikšmio vertinimo. Menininkai gyrė jos meninę vertę ir gynė manieristinę stilistiką. Katalikų dvasininkai baisėjosi Siksto koplyčioje vaizduojamais neprideramais nuogais kūnais. Mantujos pasiuntinys Vatikane Sernini ir kardinolas Carafa tarp dvasininkų organizavo akciją ir siekė, kad tapyba būtų sunaikinta. Popiežius Paulius III-asis palaikė menininką. Prasidėjus kontrreformacijai, po Mikelandželo mirties, pagal Tridento susirinkimo reikalavimus freskos nuogybes tapytomis drabužių detalėmis padengė dailininkas Daniele da Volterra. Vėliau buvo planuojama freską apskritai sunaikinti. „Paskutinį teismą“ išgelbėjo Romos Šv. Luko menininkų gildijos kreipimasis į popiežių.
Mikelandželas visuomet save laikė pirmiausia skulptoriumi, o ne tapytoju. Minima, kad besimokydamas pas Domeniką Girlandają, Mikelandželas sukūrė Šv. Antano kankinimų paveikslą pagal Nyderlandų meno graviūrą. (JAV Kimberlio meno muziejus nurodo turintis originalą). Ankstyviausias tapybos darbas, kuris priskiriamas Mikelandželui, yra „Mančesterio Madona“, sukurta apie 1497 m. Maždaug 1501−1502 m. kurtas „Guldymas į karstą“ − vėlgi nebaigtas darbas, tikriausiai skirtas Šv. Augustino bažnyčiai Romoje. Abu šie darbai ant medžio plokščių dabar yra saugomi Nacionalinėje Londono galerijoje. Vienintelis baigtas ir dokumentuotas paveikslas yra „Doni Tondo“ (arba „Šv. Šeima“), Mikelandželas jį nutapė apie 1506-1508 m. Florencijoje pirklio Agnolo Doni ir jo žmonos Maddalena Strozzi užsakymu. Manoma, kad šio darbo rėmą irgi projektavo Mikelandželas.
1505−1506 m. Mikelandželas dirbo Sinjoros rūmuose pagal valstybinį užsakymą. Jis freskoje turėjo pavaizduoti vieną Florencijos istorinių epizodų − Kašinos mūšį. Tačiau darbas taip ir liko paruošiamajame kartone. Kartu su Leonardo, tuo pat metu ir toje pat salėje atliktu, „Angjario mūšio“ kartonu, „Kašinos mūšis“ buvo vienas reikšmingiausių italų renesanso kūrinių, iš kurio mokėsi daugybė Florencijos menininkų. 1512 m. politinio perversmo suirutės metu kartonas buvo supjaustytas ir vėliau pražuvo. Giorgio Vasari liudijimu, kartoną esą supjaustė Baccio Bandinelli (vėliau Bandinelli konkuravo su Mikelandželu Florencijoje). Išliko keletas kopijų. Kartone buvo pavaizduotos Mikelandželui būdingos nuogos, raumeningos figūros besimaudančių karių, kurie išgirsta trimitų šaukimą į mūšį.
1529 m. Mikelandželas pabuvojo Feraroje. Prieš išleisdamas Mikelandželą Feraros kunigaikštis paprašė jam sukurti kokį nors darbą. Spėjama, kad šis darbas buvo paveikslas „Leda ir gulbinas“. Paveikslas niekuomet taip ir neatiteko Feraros kunigaikščiui. Pasišaipęs dėl kunigaikščio pasiuntinio meno neišmanymo, Mikelandželas Florencijoje jį išvarė iš dirbtuvių. Vėliau paveikslas atiteko vienam Mikelandželo padėjėjui ir buvo perkeltas į Prancūziją, kur apie 1540 m. pateko į Prancūzijos karaliaus kolekciją Fontenblo pilyje. Paveikslas minimas iki Liudviko XIII-ojo laikų, o tada vienas ministras įsakė dėl nepadorumo jį sunaikinti. Spėjama, kad šis įsakymas nebuvo tinkamai įgyvendintas, bet paveikslas jau tuo metu buvo labai pažeistas ir neilgai trukus jokių žinių apie jį neliko (kopija saugoma Nacionalinėje Londono galerijoje, tačiau, spėjama, yra netiksli).Paskutiniai Mikelandželo tapybos darbai buvo dvi freskos Vatikano Pauliaus koplyčioje (Cappella Paolina). Jas užsakė popiežius Paulius III-asis savo asmeninei koplyčiai. „Šv. Pauliaus atsivertimas“ buvo sukurtas 1542−1545 m., „Šv. Petro nukryžiavimas“ 1546−1550 m. Mikelandželas freskose sutelkė dėmesį į veikėjų veidų išraiškos vaizdavimą. Freskos, tiek amžininkų, tiek vėlesnių vertintojų manymu yra Mikelandželo nesėkmė. Jas visiškai nustelbia freskos Siksto koplyčioje (ture po Vatikano muziejus Siksto koplyčia yra po Pauliaus koplyčios).
Pirmasis Mikelandželo architektūrinis darbas, Šv. Lauryno bazilikos Florencijoje fasadas, buvo užsakytas 1518 m. popiežiaus Leono X-ojo. Fasadas taip niekuomet ir nebuvo pastatytas, išliko tik Mikelandželo projekto eskizai. 1520 m. pradėta statyti Naujoji zakristija, o 1526 m. − Lauryno biblioteka prie tos pačios bazilikos. Šiuos Mikelandželo darbus labai vertino Giorgio Vasari. Anot jo, Mikelandželas nutiesė kelią, kuriuo turėtų sekti ateities architektai. Didžiausių naujovių Mikelandželas pritaikė kurdamas Lauryno bibliotekos vestibiulio dizainą, vestibiulis buvo baigtas jam prižiūrint. Pati biblioteka buvo baigta gerokai vėliau Mikelandželo mokinių. Didelis dėmesys buvo skirtas bibliotekos laiptams. Šiuo metu Lauryno biblioteka vertinama kaip vienas pirmųjų ir ryškiausių manierizmo architektūros pavyzdžių.Paskutinius 30 savo gyvenimo metų Mikelandželas daugiausia skyrė architektūrai. 1537-1539 m. jis suprojektavo Kampidoljo aikštės (it. Piazza del Campidoglio) Romoje pertvarkos darbus (jiems baigti prireikė dar apie 100 metų), susijusius su antikine raito Marko Aurelijaus statula. Po Antonio da Sangallo (jaunesniojo) mirties 1546 m. Mikelandželas baigė statyti Farnezės rūmus. Be to, nuo 1546 m. jis buvo patvirtintas Šv. Petro bazilikos architektu ir iki 1561 m. sukūrė bazilikos kupolo modelį (pastatytas šiek tiek aukštesnis ir pakeistas 1590 m.). Grįžo prie Bramantės pirminio taisyklingo kryžiaus bazilikos plano varianto (vėlesni architektai vėl grąžino lotyniško kryžiaus planą). Vėliausiais savo metais Mikelandželas sukūrė Romos Pijaus vartus (Porta Pia), pertvarkė buvusias Diokletiano pirtis į Santa Maria degli Angeli e dei Martiri bažnyčios dalis. Kūrė Sforcų koplyčią Santa Maria Maggiore bažnyčioje. Mikelandželo dizainas buvo ir vertinamas, ir jam buvo priešinamasi dėl klasikinių architektūros formų iškraipymo.
Mikelandželas tapo geriausiai aprašytu XVI a. menininku. Jau Mikelandželo gyvenimo metu apie jį buvo parašytos dvi biografijos. Pirmąją 1552 m. išleido Mikelandželo mokinys, dailininkas ir architektas Giorgio Vasari. Būdingai sau, Giorgio Vasari pripildė biografiją įvairių anekdotų, bei neslėpė nuosavos pozicijos meno vertinimo klausimais. Giorgio Vasari buvo asmeniškai gerai pažįstamas su Mikelandželu, tačiau jo biografija daugiausia sudaryta iš to, ką Vasari girdėjo iš kitų liudininkų. Mikelandželas palankiai vertino Giorgio Vasari darbą, tačiau, matyt, norėjo patikslinti kai kurias detales. Jis asmeniniu biografu pasirinko kitą savo mokinį, skulptorių Ascanio Condivi. Skirtingai nuo Giorgio Vasari, Ascanio Condivi nebuvo gabiu menininku (pasakojama, kad Mikelandželas beviltiškai jį bandė išmokyti piešti). Ascanio Condivi, taip pat, neturėjo tokio meninių pažinčių rato kaip Giorgio Vasari ir susipažinimo su bendrąja Italijos renesanso kultūra.
1553 m. pasirodžiusią Ascanio Condivi biografiją kai kurie tyrinėtojai linkę vertinti beveik paties Mikelandželo autobiografija. Ascanio Condivi biografijoje, beveik tikra, kad daugelis pasakojamų faktų yra paties Mikelandželo pateikti, todėl ši biografija yra kitų knygų apie Mikelandželą pagrindas. Mikelandželas siekė labiau knygoje išaiškinti kai kuriuos gyvenimo epizodus ir apginti save. Tai apėmė kažkelintą jo santykių su Bramante paaiškinimą ar epizodą, kuriame jis popiežiaus Julijaus II-ojo pasiuntinius pasiuntė į pragarą kartu su popiežiumi. Yra neminimi ryšiai su Medičių varžovais − Strozzi gimine (pvz., apie „Doni Tondo“, kuris buvo skirtas Strozzi, biografijoje užsiminta vienu sakiniu, neminint pačių Strozzi). Daugelį faktų, išdėstytų Ascanio Condivi biografijoje, į savo patikslintą 1568 m. biografiją įtraukė Giorgio Vasari. Taip pat, jis į savo knygą įtraukė kai kurias mintis, kuriomis dėstė nuomonę, kad Mikelandželo kūryba savo didumu turėjo destrukcinį poveikį kitų menininkų talentams (ši biografija išleista jau po Mikelandželo mirties).
Mikelandželo ryšiai savo gyvenimo meto menininkais nebuvo patys geriausi. Juos temdė paties Mikelandželo nesugyvenamas charakteris, ypač aukšti reikalavimai kitų menininkų kūrybai ir kitų menininkų pavydas. Florencijoje buvo gerai žinomas menininko nepalankumas Leonardui da Vinčiui. Mikelanželas pavadino netikusiu menininku Pietrą Perudžiną. Dėl ko abu teisėsi. 1504 m. Florencijos menininkų komisija balsavo už Mikelandželo „Dovydo“ statulos pastatymo vietos variantą. Leonardas da Vinčis ir Perudžinas balsavo ne už Mikelandželo siūlytąjį. Mikelandželas, tikėtina, tame įžvelgė ne menininkų estetinius sumetimus, o asmeninio nepalankumo pasireiškimą. Kiek vėliau Mikelandželas ir Leonardas dirbo vienoje Sinjoros rūmų salėje konkuruodami vienas su kitu meistriškumu. Dviejų, vienų iškiliausių visų laikų, menininkų susitikimas vienoje siauroje Florencijos gatvelėje baigėsi abipusiais užgauliojimais.
Romoje Mikelandželas nesutarė su architektu Bramante. Kaip ir Mikelandželas, Bramantė buvo pripažintas savo srities meistras Italijoje. Abu menininkai konkuravo dėl popiežiaus Julijaus II-ojo dėmesio ir svarbiausios vietos šalia jo. Bramantė buvo laimėjęs konkursą dėl Šv. Petro bazilikos projekto nukonkuruodamas Mikelandželo draugą Giuliano da Sangallo. Mikelandželas buvo įsitikinęs, kad Bramantė, susimokęs su savo draugu Rafaeliu, bandė jį sumenkinti ir priversti palikti Romą. Tai susiję su tuo, kad Bramantė pasiūlė popiežiui pavesti freskas Siksto koplyčios lubose atlikti Mikelandželui. Tuo metu Romoje neprilygstamu freskų meistru buvo laikomas Rafaelis, o Mikelandželas niekuomet nedirbo prieš tai freskos technika. Mikelandželo supratimu, Bramantė ir Rafaelis tikėjosi, kad šio užsakymo teks jam atsisakyti, o jeigu ir neatsisakys, vis tiek nesugebės jo atlikti. Atidengus pusę Siksto koplyčios lubų freskų, Mikelandželas susilaukė daug pagyrimų iš popiežiaus. Bramantė, labai pagyręs freskas, kartu pasiūlė, kad likusią dalį lubų nutapytų Rafaelis. Mikelandželo pykčiui nebuvo ribų. Jis prie popiežiaus užsipuolė Bramantę prikišdamas jo klaidas Šv. Petro bazilikos projekte. Šiuo metu manoma, kad Bramantės sąmokslo teorija buvo labiau paties Mikelandželo antipatijų ir įtarumo pasekmė, negu turėjo realų pagrindą. Vienintelę priežastį nurodo biografas Ascanio Condivi. Anot jo, Bramantė, norėdamas prisidurti prie užmokesčio už darbus Šv. Petro bazilikoje, užsakinėjo pigesnes ir mažiau kokybiškas medžiagas. Popiežius nieko nesuprato, tačiau Mikelandželas gerai žinojo statybų niuansus ir galėjo nurodyti tokį lėšų pasisavinimą.
Nekokie santykiai su Bramante Mikelandželą nuteikė nepalankiai savo didžiojo konkurento Romoje Rafaelio atžvilgiu. Vienąkart Mikelandželas parašė apie Rafaelį pagarsėjusią frazę: „viską, ką jis žinojo apie meną, tą išmoko iš manęs“. Vėlesni Mikelandželo laiškai visgi rodo kur kas palankesnį požiūrį į Rafaelį. Florencijoje Mikelandželas mokėsi iš Mazačo freskų Brankači koplyčioje. Giorgio Vasari liudija, kad jis buvo geros nuomonės apie Džentilės da Fabrijano kūrybą. Aukštai vertino Lukos Sinjorelio talentą. Tai matyti iš Sinjorelio freskų Orvjeto katedroje „Pašventintieji rojuje“ ir „Prakeiktieji pragare“, kurių įtaka jaučiama Siksto koplyčios freskose. Iš amžininkų Mikelandželas palankiai vertino Andrėja del Sartą. Su Sebastianu del Pjombu buvo pažįstamas asmeniškai ir padėjo jo projektuose, kurdamas piešinius. Mirus Bramantei (1514) ir Rafaeliui (1520), Mikelandželas nebeturėjo rimtų konkurentų dėl iškiliausio gyvenančio menininko vardo. 1545 m. Mikelandželas ir Giorgio Vasari aplankė į Romą atvykusį Ticianą. Manoma, kad paveikslas, ties kuriuo Ticianas tuo metu dirbo, buvo „Danaja“ (Kapodimontės muziejaus variantas). Po apsilankymo Mikelandželas apgailėjo, kad Ticianas iš pat pradžių Venecijoje nesimokė piešti pagal florentietiškus metodus, nes pati gamta yra apdovanojusi Ticianą gyvu talentu ir jis būtų galėjęs tapti pačiu geriausiu tapytoju.
Pirmuoju leidiniu apie Mikelandželą Lietuvoje tapo 1928 m. išleistas Romeno Rolano biografinis romanas „Mikolo Angelo gyvenimas“, kuriame vartojamas tiesiogiai adaptuotas į lietuvių kalbą Mikelandželo vardas. Vertėjas − Juozas Sužiedėlis. Vėliau pasirodė koreguoti šio vertimo leidimai 1963 ir 1995 m.
Rolanas, Romenas. „Mikelandželo gyvenimas“. – Kaunas: Spindulys, 1995. – 155(16) p.
Stounas, Irvingas. „Didysis Mikelandželas“. – Vilnius: Vaga, 1972. – 248(16) p.
„Mikelandželas Buonarotis. Genijus ir belaisvis“. Sud. Raimonda Strobė. – Panevėžys: Magilė, 2006. ISBN 978-9986-956-51-8
Ascanio Condivi Mikelandželo biografija. Charles Holroyd, „Michael Angelo Buonarroti“, I dalis (anglų k.)
Minosvaidis (angl. mortar, rus. миномет) – lengvi, paprastai lygiavamzdžiai pabūklai, šaudantys stačia trajektorija specialiais plunksnomis stabilizuotais sviediniais (minosvaidžio minos), paprastai užtaisomi įleidžiant minas pro vamzdžio žiotis. Minosvaidžiai – vieninteliai pro žiotis užtaisomi šių laikų pabūklai.
Vamzdžio pakilimo kampas 45–85°. Tačiau kai kurie gali šaudyti beveik horizontaliai, pvz., rusiško automatinio minosvaidžio „Vasiliok“ pakilimo kampas šaudant nuo -1° iki +85°.
Minosvaidžiai pagal kalibrą paprastai skirstomi į lengvuosius minosvaidžius (iki 60 mm), vidutinius minosvaidžius (60–120 mm) ir sunkiuosius minosvaidžius (>120 mm);
Minosvaidžiai priskiriami lengvajai artilerijai. Minosvaidžių pirmtakai buvo mortyros (angliškai irgi vadinamos mortar), dar nuo XIV a. žinomi artilerijos pabūklai. Pirmieji minosvaidžiai sukurti ir Rusijos kariuomenės naudoti 1904–1905 m. Rusijos-Japonijos kare. Juos plačiai ėmė naudoti Pirmajame pasauliniame kare kaip ginklą, labai tinkamą apkasų karui.
vamzdis. Ant minosvaidžio vamzdžio paprastai būna įtaisas, saugantis nuo neiššovusio minosvaidžio užtaisymo kita mina. Jei į vamzdį įleidžiama antra mina, kai pirmoji dar neišlėkė iš vamzdžio, minos paprastai sprogsta minosvaidžio vamzdyje.
stovas (dvikojis lafetas) – dažnai dvišaka koja, kuri turi įsriegtą dalį. Sukant specialią rankeną keičiamas vamzdžio pakilimo kampas ir šaudymo nuotolis. Stovas turi ir taikiklį, kuriuo nustatoma kryptis į taikinį.Sunkieji minosvaidžiai turi dar važiuoklę, sudarytą iš rėmo su lingėmis ir ratais. Toks minosvaidis gali būti stumiamas rankomis ar velkamas prikabinus prie automobilio ar šarvuočio. Leidžiamas minosvaidžio vilkimo greitis asfaltuotu keliu – iki 60 km/val., vieškeliu – iki 45 km/val., lauko keliais ir be kelių – kaip greitai važiuoja vilkikas.
Minos dažniausiai būna verpstės formos (maždaug pradedant nuo 80 mm kalibro), rečiau cilindro formos (iki 80 mm kalibro), uodeginės dalis paprastai pailginta, sudaro stiebelį, kuris baigiasi plunksnotu stabilizatoriumi. Stabilizatoriaus stiebelyje yra pagrindinis sviedžiamasis užtaisas, ant stiebelio – papildomas užtaisas, kuris nuimamas, kai šaudoma į artimus taikinius. Stiebelio gale yra kapsulė, kurią trenkus mina iššaunama.
Brizantinės. Užtaisytos sprogstamąja medžiaga, sprogimo tipas priklauso nuo sprogdiklio:
Fugasinis sprogimas – mina sprogsta uždelsdama, per tą laiką ji gali prasiskverbti į gruntą, pramušti lengvą priedangą.
Dūminės. Užpildyta mišiniu, kuris degdamas sudaro tirštą dūmų uždangą. Baltuoju fosforu užpildytos minos kartu veikia ir kaip padegamosios (pvz., JAV 60 mm mina M302).
Cheminės minos. Užpildytos kovinėmis nuodingosiomis medžiagomis. Šiais laikais, uždraudus cheminį ginklą, tokios minos nebenaudojamos.
Šviečiamosios. Minai pasiekus numatytą didelį aukštį nuotolinis sprogdiklis padega šviečiamąjį mišinį, ir šviečianti mina parašiutu leidžiasi žemyn (pvz., JAV 60 mm mina M83A3).
Branduolinės minos. Gamintos 240 mm minosvaidžiams (Rusijos minosvaidis 2S4 „Tiulpan“)
Prieštankinės. Tai labiausiai šiuolaikinis minų variantas. Krisdamos minos netoli būsimos kritimo vietos aptinka priešo šarvuotąją techniką (tankus, šarvuočius) ir nusitaiko į juos. Kadangi net ir tankų viršutinis šarvas būna plonas, mina pramuša šarvą ir sunaikina taikinį. Šios minos turi taikinių aptikimo ir vairavimo sistemas. Tokios minos pavyzdys yra Švedijos kompanijos Saab Bofors Dynamics gaminamas 120 mm minosvaidžių šaudmuo STRIX . Jo mina nusitaikymui naudoja IR jutiklius ir šoninio valdymo varikliukus. Šias minas naudoja Švedijos ir Šveicarijos armijos.
Minosvaidis pastatomas ant grunto, jo vamzdis nukreipiamas į taikinio pusę. Vamzdžio pakreipimo kampas (derinant su papildomo sviedžiamojo užtaiso buvimu) lemia nuotolį, kiek lėks mina. 
Minosvaidžiai, kurių kalibras neviršija 120 mm, šaudo miną uodega pirmyn įleidžiant į minosvaidžio vamzdį. Mina slysta žemyn ir, pasiekusi vamzdžio apačią, kapsule, kuri yra stabilizatoriaus stiebelio gale, atsitrenkia į specialų daužiklį. Sprogdama kapsulė padega sviedžiamąjį užtaisą, kurio parako dujos išsviedžia miną lauk iš vamzdžio. Labai stambaus kalibro minosvaidžiai (160 mm ir 240 mm) turi ilgus vamzdžius ir sunkias minas (160 mm minos masė ~41 kg; paprastos 240 mm minos – 130 kg, minos su reaktyviniu varikliu – 228 kg), todėl šis šaudymo būdas netinka – pernelyg nepatogu aukštai kelti sunkias minas. Šie minosvaidžiai užtaisomi pro vamzdžio drūtgalį.
Mažo kalibro minosvaidžius nesunkiai paneša vienas žmogus. Pvz., 1941 m. TSRS Raudonoji Armija ginkluotėje turėjo 37 mm minosvaidį – kastuvą , kuris svėrė 1,5 kg (tiesa, jo efektyvumas buvo labai menkas). 50 mm minosvaidžiai paprastai sveria apie 9-14 kg.
Vidutinio kalibro (pvz., 81 mm) minosvaidžiai, sveriantys 50-60 kg, dažnai išardomi į tris dalis (plokštė, vamzdis, stovas), kurias perneša trys minosvaidininkai.
Šiais laikais vidutiniai ar stambaus kalibro minosvaidžiai dažnai įtaisomi šarvuotuosiuose transporteriuose, kurie perveža tiek kovai parengtą minosvaidį, tiek minų atsargą (pvz., TSRS-Rusijos savaeigis minosvaidis 2S4 Tiulpan ('Tulpė') ). Šarvuočiui tereikia sustoti, atidaryti liuką ir susiorientuoti, kur taikinys. Kai kurie stambaus kalibro minosvaidžiai turi ratinį lafetą (tai ypač būdinga TSRS, dabar – Rusijos stambaus kalibro minosvaidžiams).
Automatinis minosvaidis (angl. automatic mortar, rus. автоматический миномет) – minosvaidis, kuriam šaunant šūvio parako dujų energija panaudojama minosvaidžiui iš naujo užtaisyti ir iššauti. Pvz., TSRS ir Rusijos minosvaidis 2B9 Vasiliok ('Rugiagėlė') .
Begarsis minosvaidis (angl. noiseless mortar, rus. бесшумный миномет) – minosvaidis, naudojantis specialius šaudmenis, kurie leidžia šaudyti praktiškai be garso. Pvz., rusiškas 2B25 
Cheminis minosvaidis (angl. chemical mortar; rus. химический миномет) – minosvaidis, pritaikytas šaudyti ir cheminėmis (o taip pat padegamosiomis, dūminėmis minomis). Pvz., JAV 107 mm (4,2 colio) minosvaidis M2. 
Graižtvinis minosvaidis (angl. rifled mortar; rus. нарезной миномет) – vamzdis turi graižtvas. Pvz., JAV 107 mm (4,2 colio) minosvaidis M30. 
Savaeigis minosvaidis (angl. mobile mortar; self-propelled mortar; rus. самоходный миномет) – kovos mašina, sudaryta iš ratinės ar vikšrinės mašinos, kurioje įtaisytas pagrindinis ginklas – minosvaidis. Kartais gali būti papildomas kulkosvaidis savigynai. Pvz., Rusijos 2S4 Tiulpan, JAV M106A1 .
Reaktyvinis minosvaidis (rus. реактивный миномёт) – TSRS ir Rusijoje naudotas pavadinimas salviniams raketiniams įrenginiams (daug kam žinomiems kaip „Katiušos“).
Tarpukario Lietuvos kariuomenės ginkluotėje buvo 81 mm švedų ir suomių gamybos minosvaidžiai. Švediško 81,4 mm „Stokes-Brandt m/29“ minosvaidžio kovinė masė buvo 60 kg, minos masė – 3,5 kg, pradinis minos greitis 190 m/s, didžiausias šaudymo nuotolis 2,9 km, šaudymo sparta 15–18 šūvių/min. (šis minosvaidis tebėra Švedijos kariuomenės ginkluotėje).
120 mm minosvaidžių MRS 120-2ZUB „Tampella“ (M113 bazėje) (Vokietija) – 42 vnt.Taip pat Lietuvos kariuomenėje naudojami M-60 (Bulgarija), M-19 (JAV) ir LM 60 (Lenkija) 60 mm lengvieji minosvaidžiai.
Глава II – „Минометы“ – из сборника „Оружие победы“ (под ред. В.Н. Новикова, М., Изд. „Машиностроение“, 1985)

Mūšis dėl Prancūzijos – Antrojo pasaulinio karo epizodas, prasidėjęs 1940 m. gegužės 10 d. Vermachto puolimu Prancūzijoje, Nyderlanduose, Belgijoje ir Liuksemburge, ir pasibaigęs Prancūzijos kapituliacija birželio 22 d.
1940 m. gegužės 10 d. vokiečių ir italų pajėgos pradėjo puolimą prieš Prancūziją, kuri 1939 m. rugsėjo 3 d., po Vokietijos invazijos į Lenkiją, paskelbė karą Vokietijai. Po Vokietijos pajėgų puolimo pasinaudojant blickrygo taktika birželio 22 d. Prancūzija kapituliavo. Tuo metu didžioji jos dalis buvo okupuota, o iš armijos praktiškai nieko neliko.
Tuo pat metu Vokietija įsiveržė į Belgiją ir Nyderlandus, juos užėmė ir sutriuškino britų ekspedicinį korpusą.
Šio karo epizodo metu Vokietija atsikratė tuo metu pagrindinio savo priešininko. Užėmus Prancūziją buvo sukurtas placdarmas galimam išsilaipinimui Britanijoje.
1935 m. Hitleriui įsitvirtinus valdžioje ir suartėjus su Italija, Prancūzijos ir Didžiosios Britanijos politika rėmėsi susitaikymo principais. Šios politikos šalininkai sutiko toleruoti Versalio sutarties revizijas, kad tarp didžiųjų Europos valstybių būtų išlaikyta taiki koegzistencija. Dėl to buvo toleruojamas Vokietijos – Didžiosios Britanijos laivyno sutarties nesilaikymas, Reino krašto militarizavimas, Austrijos ir Sudetų krašto aneksija. Ši politika žlugo po Čekoslovakijos okupacijos. Hitleris tokią Vakarų valstybių poziciją priėmė kaip silpnumo ženklą ir manė, kad jei jos nebus tiesiogiai užpultos tai pačios nedrįs stoti į tiesioginę konfrontaciją su Vokietija.
1939 m. rugsėjo 3 d. atsakydamos į Lenkijos užuolimą Didžioji Britanija ir Prancūzija paskelbė karą Vokietijai. Prancūzijoje, palei Mažino liniją susitelkė prancūzų ir britų armijos, palei Zigfrydo liniją – vokiečių kariuomenė. Nepaisant to, kariniai veiksmai apsiribojo atskiromis operacijomis jūroje. Prie Prancūzijos ir Vokietijos sienos tvyrojo keista tyla: milžiniškos armijos stovėjo viena priešais kitą, tačiau mūšiai nevyko, išskyrus retus susišaudymus.
Nugalėjęs Lenkiją, Hitleris 1939 m. spalio 6 d. pasiūlė Didžiajai Britanijai ir Prancūzijai taiką, bet šios atsisakė. Spalio 19 d. Vermachto Vyriausiosios sausumos kariuomenės vadovybės štabo viršininkas Francas Halderis pateikė pirmąjį įsiveržimo į Prancūziją plano (vok. Fall Gelb) variantą (vok. Aufmarschanweisung N°1, Fall Gelb – veržimosi pirmyn instrukcija numeris vienas, geltonasis variantas). Šis variantas buvo panašus į Šlifeno planą, kurį Vokietija panaudojo Pirmajame pasauliniame kare, bet, skirtingai nuo pastarojo, buvo tik paprastas frontalinis puolimas, nesiekiant atkirsti ir apsupti Prancūzijos kariuomenę. Pagal jį Vokietijos kariuomenė turėjo būti suskirstyta į tris armijų grupes: A centre, B šiaurėje ir C pietuose.
Hitleriui šis planas nepatiko. Jo reakcija buvo dvejopa. Viena vertus, jis, siekdamas netikėtumo, nurodė puolimą pradėti kuo anksčiau – lapkričio 12 d., nors vėliau puolimas buvo vis atidėliojamas. Antra vertus, jis pasiūlė pakeisti planą taip, kad būtų numatytas pagalbinis puolimas pietuose. Spalio 29 d. Halderis paruošė antrą planą (vok. Aufmarschanweisung N°2, Fall Gelb, numačiusį pagalbinį puolimą Lježo-Namiūro kryptimi.Šie planai nepatiko ne tik Hitleriui, bet ir A grupės vadui G. fon Runštetui. Spalio 21 d. jis su savo štabo viršininku E. fon Manšteinu susitarė sukurti naują planą, numatantį armijų grupės A sustiprinimą ir pagrindinį puolimą Sedano kryptimi. Kartu su XIX tankų korpuso vadu Guderianu Manšteinas sukūrė planą, pagal kurį visos Vokietijos tankų pajėgos turėjo būti mestos link Sedano, o tada, nelaukdamos pėstininkų – link Lamanšo. Pirmasis Manšteino memorandumas su plano metmenimis į OKH buvo pasiųstas spalio 31 d. Vėliau sekė dar šeši memorandumai – lapkričio 6 d., lapkričio 21 d., lapkričio 30 d., gruodžio 6 d., gruodžio 18 d. ir sausio 12 d. Visi jie buvo atmesti.Sausio 10 d. virš Belgijos sudužo vokiečių lėktuvas su naujausiu plano variantu. Tai privertė Hitlerį dar kartą atidėti puolimą. Tačiau sausio 30 d. pateiktas naujas OKH plano variantas (vok. Aufmarschanweisung N°3, Fall Gelb), kuris beveik nesiskyrė nuo ankstesnių.Sausio 27 d., siekiant sumažinti Manšteino įtaką, jis buvo paaukštintas ir paskirtas korpuso vadu. Vasario 2 d. protestas dėl to pasiekė Hitlerį ir vasario 17 d. Manšteinas asmeniškai jam pateikė savo pasiūlymus. Kitą dieną Hitleris įsakė šiuos siūlymus įgyvendinti.Vasario 24 d. buvo pateiktas naujas plano variantas (vok. Aufmarschanweisung N°4, Fall Gelb). Jame buvo numatytas pagrindinis puolimas centre per Ardėnus ir pagalbinis šiaurėje. Tai turėjo suklaidinti Sąjungininkus, nes Ardėnai buvo laikomi netinkamais tankų veiksmams. Tačiau nepriklausomo tankų pajėgų puolimo link Lamanšo plane neliko.
Net ir toks planas daugumos Vokietijos generolų buvo sutiktas skeptiškai: pagrindinio puolimo kryptimi kariuomenę buvo sunku aprūpinti, ir Sąjungininkų kontrapuolimas iš flango galėjo baigtis visišku Vermachto sutriuškinimu.
Balandį prasidėjo Vokietijos puolimas Danijoje ir Norvegijoje (Operacija Weserübung).
Tuo metu, kai Vermachtas ruošėsi puolimui, Sąjungininkai ruošėsi gynybai. Po spalio buvo nutarta 1940 m. nevykdyti jokių aktyvių veiksmų. Vokietijos ekonomika turėjo būti palaužta blokados, o tai turėjo susilpninti Hitlerio režimą ir galbūt privesti prie perversmo. Per 1940 m. perginklavus ir išplėtus kariuomenę puolimą buvo galima pradėti 1941 m. vasarą.
Buvo numatomi trys galimi Vokietijos veiksmų variantai: puolimas per Šveicariją, puolimas per sieną su Prancūzija ir puolimas per Belgiją ir Nyderlandus, iš kurių labiausiai tikėtinas buvo trečiasis.1939 m. buvo sukurtas Planas E, kurio pavadinimas kilęs nuo to, kad Prancūzijos armija pagal jį turėjo ginti Esko (pranc. Escaut) upės pakrantę. Alternatyvus planas D numatė ginti Deilės upės pakrantę giliau Belgijoje. Lapkričio 17 d. Sąjungininkai iš esmės apsisprendė vykdyti planą D.1940 m. kovo 20 d. Prancūzijos kariuomenės vadas Gamelenas patvirtino dar ambicingesnį Plano D Bredos variantą. Pagal jį vienintelis strateginis rezervas – 7-toji armija – turėjo užimti liniją iki Nyderlandų.Belgija planavo dvi – keturias dienas gintis palei Alberto kanalą, tikintis, kad per tą laiką Prancūzijos ir Didžiosios Britanijos pajėgos pasieks Deilės liniją.Nyderlandai planavo ginti ne visą savo teritoriją, o tik „Olandijos tvirtovę“ (ol. Vesting Holland).
Vokietija iki mūšio buvo suformavusi 157 divizijas, bet tik 79 iš jų buvo baigusios apmokymus. Kadangi dalis vokiečių pajėgų turėjo būti paliktos okupuotose teritorijose, o dar penkios kariavo Norvegijoje, liko 136 divizijos, iš jų 43 kadrinės pėstininkų divizijos (5 motorizuotos), 10 tankų divizijų, 1 kavalerijos divizija ir dar 82 jau karo metu suformuotų divizijų ir jom analogiškų karinių vienetų. 93 divizijos buvo pasiųstos į frontą. Iš jų 83 buvo pėstininkų divizijos, 10 tankų divizijų ir 1 kavalerijos divizija. Dar 36 divizijos sudarė OKH rezervą.
Vokietija turėjo 2439 tankus, iš jų 523 Panzerkampfwagen I, 955 Panzerkampfwagen II, 349 Panzerkampfwagen III, 278 Panzerkampfwagen IV, 106 Panzerkampfwagen 35(t) ir 228 Panzerkampfwagen 38(t).
Nors Prancūzija turėjo dvigubai mažiau gyventojų nei Vokietija, pašaukus beveik trečdalį visų vyrų nuo 18 iki 45 metų amžiaus Prancūzijos ginkluotosiose pajėgose buvo apie 5 mln. karių. Tačiau Prancūzija turėjo ginti ne tik Belgijos pasienį, bet ir kolonijas (tam prireikė apie 600 000 karių) ir Italijos pasienį. Dėl to šiaurėje buvo sutelkta tik 2 240 000 karių.
Šiaurės rytų fronte Prancūzija sutelkė 31 kadrines pėstininkų divizijas (7 iš jų buvo motorizuotos), 20 A lygio rezervinių divizijų, 16 B lygio rezervinių divizijų, 5 kavalerijos divizijas, 4 atskirąsias kavalerijos brigadas, 3 tankų divizijas, 3 lengvąsias mechanizuotąsias divizijas, įtvirtinimų garnizonus (apie 13 divizijų) ir 1 Lenkijos pėstininkų diviziją. Alpių fronte prieš Italiją buvo dislokuotos dar keturios pėstininkų ir trys tvirtovių divizijos. Šiaurės Afrikoje buvo dar septynios pėstininkų ir viena kavalerijos divizija. Didžioji Britanija į Prancūziją nusiuntė 12 divizijų. Iš jų viena buvo Saro fronte, devynios – prie Belgijos sienos, dar dvi buvo nepasiruošusios mūšiui. Belgijos armija susidėjo iš 18 pėstininkų dvizijų, 2 kavalerijos divizijų ir 2 Ardėnų jėgerių divizijų. Nyderlandai turėjo 8 pėstininkų divizijas, vieną lengvąją diviziją, tris atskirąsias brigadas ir kelis atskiruosius batalionus.Prancūzijos kariuomenė buvo padalinta į tris armijų grupes. Pirmoji armijų grupė, vadovaujama Biloto, išsidėstė tarp Lamanšo ir Mažino linijos. Ją sudarė 40 divizijų, paskirstytų tarp septintosios armijos, vadovaujamos Žiro, Britų ekspedicinių pajėgų, vadovaujamų Lordo Gorto, pirmosios armijos, vadovaujamos Kora, ir antrosios armijos, vadovaujamos Huntsigerio. Antroji armijų grupė, vadovaujama Pretela gynė Mažino liniją. Ją sudarė 26 divizijos. Trečioji armijų grupė, vadovaujama Besso išsidėstė į pietus nuo jų. Ją sudarė 36 dvizijos.Prancūzija turėjo 674 tankus, pranašesnius už visus vokiečių tankus ir 2535 tankus, analogiškus pasenusiems vokiečių modeliams. Britai turėjo dar 310 tankų, visokeriopai geresnių už Panzerkampfwagen I ar Panzerkampfwagen II.
Keistasis karas baigėsi gegužės 9 d. vakare – gegužės 10 d. naktį. Gegužės 9 d. vakare Vermachtas okupavo Liuksemburgą. Gegužės 10 d. 5:30 prasidėjo armijų grupės B puolimas. Vokiečių parašiutininkai išsilaipino prie Hagos, Roterdamo ir Eben-Emaelio forte.
Sąjungininkai iškart reagavo pagal D-planą ir pasiuntė pirmąją armijų grupę užimti Deilės-Bredos linijos. 7-toji armija tą patį vakarą pasiekė Nyderlandus, bet rado Nyderlandų armiją besitraukiančią. Be to, Vokietija greitai gavo pranašumą ore.
Vokietijos 18-toji armija užėmė kelius į Roterdamą, nors bandymas užimti Hagą baigėsi nesėkme. Prancūzijos 7-toji armija nesugebėjo sustabdyti vokiečių pastiprinimų ir gegužės 13 d. jie pasiekė Roterdamą. Tą pačią dieną Nyderlandų armija atsitraukė į naują gynybinę liniją.
Vokiečių aviacijai subombardavus Roterdamą ir pagrasinus tą patį padaryti kitiems Nyderlandų miestams, gegužės 14 d. vakare Nyderlandai kapituliavo, nors karalienė Vilhelmina suformavo emigracinę vyriausybę Londone. Nyderlandų armija tęsė kovą Zelandijoje ir kolonijose.
Per pirmas 24 valandas Belgija neteko 83 iš 173 orlaivių, tad vokiečiai nesunkiai įgijo pranašumą ore.
Pagrindinė Belgijos gynybos linija ėjo palei Alberto kanalą. Į ją įėjo Eben-Emaelio fortas, laikytas moderniausia tvirtove pasaulyje. Tačiau ji buvo neparuošta puolimui iš oro. Gegužės 10 d. joje sklandytuvais išsilapino 74 vokiečių parašiutininkai, kuriems po dienos į pagalbą atėjo 151 pėstininkų pulkas. Gegužės 11 d. 13:30 fortas pasidavė.
Į KW-liniją belgai atsitraukė penkiom dienom anksčiau, nei buvo planuota, dar nespėjus įsikasti prancūzams ir britams. Hiopnerio XVI korpusas pabandė prasiveržti, bet buvo sustabdytas 2-osios ir 3-osios mechanizuotų lengvųjų divizijų. Įtvirtinus Dijlės liniją šios divizijos gegužės 14 d. atsitraukė. Hiopnerio bandymas prasiveržti gegužės 15 d. vėl baigėsi nesėkmingai.
Pagrindinį Vokietijos puolimą iš pradžių stabdė tik Belgijos motorizuoti pėstininkai ir Prancūzijos lengvosios kavalerijos divizijos (pranc. Divisions Légères de Cavalerie). Šios pajėgos turėjo nepakankamai prieštankinių priemonių, kad galėtų sustabdyti netikėtai didelį kiekį puolančių vokiečių tankų. Tačiau puolimas strigo dėl pernelyg didelės kariuomenės koncentracijos ir neišvystyto kelių tinklo. Šios pajėgos sunkiai galėjo gintis nuo Sąjungininkų aviacijos, bet pastaroji negalėjo pulti dėl vokiečių pranašumo ore.
Gegužės 11 d. Gamelenas įsakė rezervinėms divizijoms sustiprinti Maaso sektorių. Dėl Liuftvafės keliamo pavojaus judama buvo tik naktimis. Tačiau prancūzai tikėjosi, kad ir vokiečių judėjimas bus gana lėtas.
Vokiečių avangardas Maasą pasiekė gegužės 12 d. popietę. Kiekvienai iš trijų armijų grupės A armijų turėjo būti sukurtas placdarmas: pietuose prie Sedano, 20 km į šiaurės vakarus prie Monthermé ir dar 50 km į šiaurę prie Dinanto. Tačiau pirmieji Maasą pasiekę vokiečių kariniai vienetai nepasiekė net lokalaus skaitinio pranašumo.
Sedano sektorius buvo stipriai įtvirtintas. Jame buvo 103 atspariosios ugniavietės, ginamos 147-ojo tvirtovių pėstininkų pulko. Giliau gynybai ruošėsi 55-oji pėstininkų divizija, o gegužės 13 d. ryte atvyko ir 71-oji pėstininkų divizija. Prancūzų karinė vadovybė tikėjosi, kad tokia stipri gynybinė pozicija galės būti puolama tik pritraukus dideles pėstininkų ir artilerijos pajėgas, kas turėjo įvykti apie gegužės 18 d. Dėl to gegužės 13 d. prasidėjęs vokiečių puolimas buvo netikėtas.
Užuot telkę pėstininkus ir artileriją, vokiečiai sutelkė didžiąją dalį savo taktinių bombonešių. Guderianas susitarė su smogiamosios aviacijos dalinio vadu fon Štuterheimu ir antrojo aviacijos korpuso vadu Liortzeriu dėl itin stipraus palaikymo iš oro – nuolatinio prancūzų artilerijos bombardavimo. Nepaisant to, atspariosios ugniavietės mažai nukentėjo ir atmušė keletą vokiečių puolimų. Großdeutschland pėstininkų pulkas pabandė prasiveržti per centre likusį tarpą tarp atspariųjų ugniaviečių. Prancūzų gynybos sistema buvo paruošta atmušti ir tokią ataką, bet pasirodė, kad nuolatinis bombardavimas demoralizavo 55-ąją pėstininkų diviziją, kuri iki vėlaus vakaro pabėgo. Panika sklido toliau: naktį dėl gandų, kad juos jau atkirto vokečių tankai (kurie iš tikro dar net nebuvo persikėlę per Maasą), pabėgo 55-osios pėstininkų divizijos 295-asis pulkas, buvęs už 10 km už Maaso.
Ryte du Prancūzijos tankų FCM 36 batalionai, remiami 205-ojo ir 213-ojo pėstininkų pulkų, kontraatakavo, bet buvo atmušti pirmųjų vokiečių tankų ir prieštankinių pabūklų, persikėlusių per Maasą.Pirmosios armijų grupės vadas generolas Bilotas įsakė Sąjungininkų aviacijai subombarduoti tiltus per Maasą, bet Sąjungininkai patyrė didelių nuostolių, o tiltai liko stovėti.Gegužės 12 d. Guderianas išreiškė norą išplėsti placdarmą bent iki 20 km, bet tankų grupės vadas generolas Kleistas jam uždraudė tai daryti, o Runštedtas šį įsakymą patvirtino. Nepaisydamas to, Guderianas įsakymui nepakluso.
Guderianas nusiuntė 10-ąją tankų diviziją ir Großdeutschland į pietus (Mažino linijos užnugarį) su tikslu suklaidinti Prancūzijos kariuomenės vadovybę. Tačiau tuo pačiu keliu buvo surengtas ir generolo Huntsigerio vadovaujamos antrosios Prancūzijos armijos kontrapuolimas. Mūšiai vyko gegužės 15 – gegužės 18 d. be didesnių rezultatų.
Gegužės 14 d. Guderianas pasiuntė savo 1-ąją ir 2-ąją tankų divizijas į vakarus. Gegužės 15 d. vokiečiai sumušė naujai formuojamą 6-tąją armiją ir išėjo į 9-osios armijos užnugarį. Pastaroji, dar spaudžiama ir Belgijoje puolančių vokiečių pajėgų, ėmė irti. Prancūzijos 102-oji tvirtovės pėstininkų divizija buvo priversta atsitraukti nuo Monthermé ir praleisti XVI tankų korpusą.
Gegužės 15 d. rytą Prancūzijos ministras pirmininkas Polis Reyno paskambino Didžiosios Britanijos ministrui pirmininkui Vinstonui Čerčiliui ir pranešė, kad mūšis pralaimėtas. Kitą dieną į Paryžių atvykęs Čerčilis pastebėjo, kad Prancūzijos vyriausybė jau degina archyvus ir ruošia sostinės evakuaciją. Į Čerčilio klausimą „Kur strateginis rezervas?“ (pranc. Ou est la masse de manoeuvre?) Gamelenas atsakė „Nėra.“ (pranc. Aucune).
Gegužės 16 d. Guderianas ir 7-ajai tankų divizijai vadovavęs generolas Ervinas Romelis vėl nepakluso įsakymams sustoti ir palaukti pėstininkų. Guderianas pasiekė Marle už 80 km nuo Sedano, o Romelis persikėlė per Sambre upę prie Le Kato už 100 km nuo savo placdarmo Dinante. Dėl to kitą dieną Kleistas nušalino Guderianą, nors Runštedtas šio įsakymo nepatvirtino. Gegužės 17 ir gegužės 18 d. vokiečių tankų korpusai trumpam nutraukė puolimą, kad papildytų degalų atsargas ir suremontuotų sugedusius tankus.
Tuo tarpu Sąjungininkai nežinojo būsimosios vokiečių puolimo krypties. Šie galėjo pulti į šiaurę (smogdami į Dijlės linijos užnugarį), vakarus (atkirsdami Belgijoje buvusias Sąjungininkų pajėgas), į pietus (link Paryžiaus) arba į rytus (į Mažino linijos užnugarį). Prancūzai nutarė sukurti naują rezervą, kuris turėjo užstoti kelią į Paryžių.
Pulkininkas de Golis, vadovavęs skubiai suformuotai 4-ajai tankų divizijai gegužės 17 ir gegužės 19 d. pabandė kontraatakuoti iš pietų, bet, nors šie kontrapuolimai jį išgarsino, jie neturėjo didesnės įtakos karo veiksmams.
Gegužės 19 d. į Britų ekspedicines pajėgas atvykęs Didžiosios Britanijos Imperijos Generalinio štabo viršininkas Aironsaidas sužinojo, kad per aštuonias paskutines dienas pirmosios armijų grupės vadas Bilotas nedavė nė vieno įsakymo Britų ekspedicinio korpuso vadui Lordui Gortui. Grįžęs Aironsaidas ėmė organizuoti priemones Didžiosios Britanijos gynybai.Kadangi Sąjungininkai traukėsi prie Esko upės, kur galėjo organizuoti naują gynybos liniją, vokiečių tankų korpusai pratęsė puolimą. Gegužės 20 d. jie pasiekė Nojelį, iš kurio jau matėsi Lamanšo sąsiauris.Tą pačią dieną Gamelenas (Reyno atleistas gegužės 18 d.) perdavė pareigas generolui Veiganui. Pastarasis perėmė savo pirmtako sukurtą planą, pagal kurį vokiečių flangai turėjo būti puolami ir iš šiaurės ir iš pietų. Gegužės 21 d. Britų ekspedicinės pajėgos pabandė smogti į vokiečių 7-osios tankų divizijos flangą prie Arraso (Arraso mūšis). Nors britai buvo priversti atsitraukti, vokiečiai ėmė elgtis atsargiau. Rommelis raportavo, kad kontrapuolime dalyvavo „šimtai tankų“, nors iš tikro jame dalyvavo tik 58 Matilda I ir 16 Matilda II tipo tankų, kuriuos rėmė 60 prancūzų tankų. Pasirodė, kad nei standartinės vokiečių prieštankinės patrankos 3.7 cm PaK 36, nei tankai PzKpfw II ar PzKpfw III nebuvo veiksmingi prieš šiuos tankus ir teko panaudoti zenitinę artileriją.
Didžioji Britanija ėmė ruoštis evakuoti atkirstą kariuomenę (Operacija Dynamo). Gegužės 23 d. Lordas Gortas įsakė pradėti atsitraukimą nuo Arraso. Tą pačią dieną vokiečių 2-oji tankų divizija puolė Bulonę, kurios garnizonas gegužės 25 d. pasidavė. Grossdeutschland pulkas ir 1-oji tankų divizija (per naktį pasiųsta link Diunkerko ir pakeista 10-tankų divizija) puolė Kalė, kurios britų garnizonas pasidavė gegužės 26 d. Tačiau 1-osios tankų divizijos puolimas link paskutinio Sąjungininkams prieinamo uosto – Diunkerko – gegužės 24 d. buvo nutrauktas Hitlerio įsakymu.
Nėra tiksliai žinomos tokio sprendimo priežastys. Manoma, kad tam įtakos turėjo Geringo pažadas sunaikinti apsuptas pajėgas iš oro ar Runštedto įspėjimas, kad panaudojus tankus Diunkerko puolimui, juos reikės ilgiau remontuoti ar aprūpinti degalais.
Gegužės 26 d. prasidėjo evakuacija. Iki jos pabaigos birželio 4 d. iš viso buvo evakuota 218 226 Didžiosios Britanijos ir apie 120 000 Prancūzijos kareivių. Evakuacijoje dalyvavo 42 eskadriniai minininkai, bet į ją įsitraukė ir daug nedidelių privačių laivų. Evakuacija vyko lygiagrečiai ginantis nuo vokiečių pėstininkų puolimo (Diunkerko mūšis). Gynybą apsunkino tai, kad gegužės 27 d. 17:00 buvo pasirašytas aktas dėl Belgijos kapituliacijos, o jos armija kitą dieną 4:00 sudėjo ginklus.Didžiojoje Britanijoje ši evakuacija buvo sutikta kaip pergalė. Birželio 4 d. Čerčilis savo kalboje Bendruomenių rūmuose net turėjo priminti, kad „karai nėra laimimi evakuacijomis“. Tačiau evakuacija dar labiau demoralizavo Prancūziją, nes sudarė įspūdį, kad ją jau paliko sąjungininkai.
Praradus Belgijoje kovojusią kariuomenę, Prancūzija turėjo ginti 600 km ilgio frontą su likusiomis 65 divizijomis, iš kurių viena buvo britų. Tokio ilgio frontą turėjo saugoti bent 60 divizijų, tad Veiganas, skirtingai nuo vokiečių, beveik neturėjo rezervų.
Tolesnis Vermachto puolimas vyko pagal atskirą planą, paruoštą jau po Fall Gelb pabaigos (vok. Fall Rot – raudonasis variantas). Birželio 5 d. prasidėjo parengiamasis puolimas prie Somos Senos kryptimi. Paryžių gynęs rezervas greitai buvo išsklaidytas. Pagrindinis puolimas prasidėjo birželio 9 d. prie Esno. Birželio 10 d. Prancūzijos vyriausybė pasitraukė į Bordo, paskelbusi Paryžių atviru miestu. Tą pačią dieną Prancūzijai ir Didžiajai Britanijai karą paskelbė Italija. Tačiau ji buvo nepasiruošusi karui ir iki pat karo veiksmų pabaigos nepajėgė pralaužti prancūzų įtvirtinimų Alpėse (Alpių linijos).Birželio 14 d. vokiečiai užėmė Paryžių. Birželio 15 d. Didžioji Britanija pradėjo evakuoti Sąjungininkų pajėgas iš vakarų Prancūzijos (Operacija Ariel). Ši evakuacija baigėsi tik birželio 25 d. Prancūzijos ministras pirmininkas Reyno buvo spaudžiamas sudaryti separatinę taiką su vokiečiais, bet birželio 16 d. atsistatydino. Jo vietą užėmė maršalas Petenas. Birželio 22 d. Kompjeno miške buvo pasirašytos paliaubos. Jos įsigaliojo 1940 m. birželio 25 d. 0:35. Mūšis dėl Prancūzijos baigėsi.
Pralaimėjusi Prancūzija neteko Elzaso ir Lotaringijos, trys penktadaliai jos teritorijos liko okupuotos Vokietijos. Į šią zoną įėjo ir Paryžius, tad Prancūzijos sostinė persikėlė į Viši. Liepos 10 d. Nacionalinis susirinkimas suteikė Petenui (kaip Tarybos Prezidentui, t. y., Ministrų Tarybos pirmininkui) ypatinguosius įgaliojimus. Trečioji Respublika baigė savo egzistavimą ir ją pakeitė Viši režimas. Jis oficialiai buvo neutralus, bet kolaboravo su Vokietija.
Vokietijoje žymiai padidėjo Hitlerio, kurio patvirtintas (nepaisant OKH prieštaravimų) planas lėmė pergalę, prestižas ir įtaka. Vėliau Vokietijos generolai dėl to neprieštaravo Hitlerio pasiūlytam įsiveržimui į TSRS. Padidėjusi visuomenės parama Hitleriui susilpnino pasipriešinimą. Vokietija gavo naujų žaliavų, pramonės pajėgumų ir bazių. Atlanto pakrantės uostai leido įgyti pranašumą Mūšyje dėl Atlanto, o Lamanšo pakrantės užėmimas leido ruošti išsilaipinimą Didžiojoje Britanijoje (Operacija Jūrų liūtas) ir pradėti jos bombardavimą (Mūšis dėl Britanijos).
Didžioji Britanija su kolonijomis ir dominijomis liko viena kovoti su Ašimi. Tačiau JAV prezidentas Ruzveltas mobilizavo politines jėgas Britanijai paremti. Nors tik 1941 m. kovo 11 d. Kongresas priėmė Lendlizo aktą (angl. Lend-Lease Act), JAV jau nuo 1940 m. padėjo saugoti konvojus, siunčiamus į Didžiąją Britaniją.
Per šį mūšį kare aktyviai pradėjusi dalyvauti Italija netrukus Vokietiją įtraukė į karą Balkanuose ir Šiaurės Afrikoje.
TSRS užsienio reikalų ministras Viačeslavas Molotovas birželio 17 d. pasveikino Vokietiją su pergale. Tą pačią dieną Raudonoji armija okupavo Latviją ir Estiją (į Lietuvą Raudonosios armijos daliniai įžengė birželio 15 d.). Birželio 24 d. TSRS pateikė ultimatumą Rumunijai. Ši netrukus užleido Besarabiją, bet suartėjo su Vokietija.

Nemunas (brus. Нёман, Nioman, prūs. Mīmeli, rus. Неман, Neman, vok. Memel, žem. Nemons) – ilgiausia Lietuvos upė. Jo visas ilgis yra 937 km, Lietuvos teritorijoje teka 359 km. Likusioji dalis teka per Baltarusiją (462 km) bei riboja Lietuvos sieną su Baltarusija (17,3 km) ir Rusijos Kaliningrado sritimi (98,7 km). Nemuno baseino plotas 98 200 km², iš jų 46 600 km² yra Lietuvoje  (apima 72 % Lietuvos teritorijos).
Nemunas prasideda Baltarusijoje, 45 km į pietus nuo Minsko, Uzdzensko rajono Aukštutinio Nemuno (Верх-Нёман) kaimo apylinkėse, pelkėtame Baltarusijos aukštumų pažemėjime, 179 m aukštyje virš jūros lygio. Pradžioje upė teka į pietus, bet susiliejusi su Usa gerokai praplatėja ir pasuka į vakarus. Nemuno aukštupys driekiasi iki santakos su Katra (402 km ruožas). Jame upė teka plačiu slėniu Nemuno aukštupio žemuma, susidariusia paskutiniame tarpledynmetyje. Vagos plotis žemiau Ščiaros žiočių 150–280 m, gylis iki 4 m. Salpa užima beveik visą slėnį, jos plotis 2–4 km. Upė, vingiuodama per salpą, sudaro nemažai senvagių ir meandrų. Vidutinis nuolydis 20 cm/km.
Vidurupio ilgis 327 km, jis tęsiasi iki santakos su Nerimi. Už Katros žiočių Nemunas pasuka į šiaurę. Nuo santakos su Juodąja Ančia 17 km ruože Nemunu išvesta Lietuvos ir Baltarusijos valstybės siena, o toliau upė teka Lietuvos teritorija. Čia Nemunas graužiasi per morenines aukštumas, todėl sudaro meandras, o tarp Punios ir Birštono – Didžiąsias Nemuno kilpas. Slėnis siauras, gilus, beveik be salpos. Krantai statūs, ardomi. Vagoje daug rėvų – ties Gardinu, Merkine (Bajorė, Meška, Sakalai, Merkinės rėva, Žirklės, Siuvėjas), Alytumi (Kiaulė, Paršiukas, Kuilys, Avinas, Kriaušė), Balbieriškiu (Barbiera, Buršalas). Žemutinė vidurupio dalis užlieta Kauno marių. Jų dugne atsidūrė ir pavojingiausios Nemuno rėvos – Guoga, Velnio tiltas, Velnio pirtis, Kamandulė). Vidurupio vagos plotis svyruoja nuo 80 m siauruose ir giliuose slėnio ruožuose iki 200–300 praplatėjimuose. Būdingas vagos gylis 1-3,5 m. Vidutinis nuolydis – 23 cm/km. Ypač sraunūs ruožai yra 14 km žemiau Merkio žiočių ir 13 km aukščiau Peršėkės žiočių. Čia nuolydis atitinkamai 43 ir 38 cm/km, o srovės greitis viršija 2 m/s. Nemuno vidurupio slėnyje į paviršių trykšta daug mineralinių versmių.
Žemupyje (208 km) Nemunas teka į vakarus. Už Smalininkų sudaro Lietuvos-Rusijos valstybinę sieną. 48 km nuo žiočių prasideda Nemuno delta – upė išsišakoja į Rusnę (pagrindinė vaga) ir Giliją (atsišakoja link Rusijos). Ties Rusnės miesteliu upė skaidosi į Atmatą dešinėje ir Skirvytę kairėje taip sudarydama Rusnės salą. Toliau šios atšakos dar skaidosi į smulkesnes protakas ir suteka į Kuršių marias 40 km į pietus nuo Klaipėdos. Žemupio vaga lyginant su vidurupiu gerokai praplatėja (iki 500 m), tėkmė sulėtėja (nuolydis 1,5 cm/km, o netoli žiočių – iki 3 cm/km). Vaga daug mažiau vingiuota, gausu seklumų, laikinų smėlio salų. Aukštutinėje žemupio dalyje slėnis ryškus, 1,5–2 km pločio, 30 – 35 m aukščio šlaitais. Už Jurbarko slėnis jau nebe toks žymus. Už Jūros žiočių Nemunas kerta Vilkyškių kalvagūbrį ir toliau teka per Pamario lankas. Upės vagos gylis žemupyje – 1,5–5 m.
Visas Nemuno baseino plotas apima 97 928 km², iš kurių 46 700 km² yra Lietuvos teritorijoje, 45 450 km² – Baltarusijos, 2 520 km² – Lenkijos, 3 170 km² – Rusijos ir 88 km² – Latvijos teritorijoje. Nemuno baseinas ribojasi su Ventos, Lielupės, Dauguvos, Dniepro, Vyslos, Priegliaus, Danės, Bartuvos baseinais. Baseino ežeringumas – 2,5 %. Lietuvoje Nemuno baseinui priklauso apie 20 tūkst. upių ir upelių. Intakų eilė siekia iki 11 grandžių. Baltarusijoje upė turi daug tiek kairiųjų, tiek dešiniųjų intakų, tačiau Lietuvoje visi didesni intakai (išskyrus Šešupę) įteka tik iš dešinės. Nemunas iš viso turi apie 180 intakų.
dešinieji – Sula, Usa , Beržūna, Gauja, Ditva, Lebeda, Katra, Merkys, Verknė, Strėva, Neris, Nevėžis, Dubysa, Mituva, Jūra, Šyša, Gėgė, Minija;
kairieji – Uša, Servečius, Molčiadė, Ščiara, Zelva, Rosė, Svisločius, Juodoji Ančia, Baltoji Ančia, Peršėkė, Jiesia, Šešupė.
Per metus į Baltijos jūrą Nemunu nuteka vidutiniškai 21,6 km³ vandens. Didžiausia nuotėkio dalis nuteka pavasarį – 41-46 %, vasarą – 15-18 %, rudenį 19-22 %, žiemą – 17-21 %. Upę maitina krituliai, šaltinių, sniego tirpsmo vanduo. Didžiausias debitas paprastai būna pavasarį, per potvynį, tačiau pasitaiko ir vasaros poplūdžių metu ar žiemą. Didžiausias užfiksuotas – 91,5 m³/s 1953 m. gruodžio 23 d. ties Smalininkais. Mažiausias debitas būna dažniau žiemą, rečiau vasarą. Minimalus Lietuvoje užfiksuotas Nemuno debitas – 33,1 m³/s 1961 m. gruodžio 18 d. ties Nemajūnais.Nemunas paprastai užšąla gruodžio pabaigoje ar sausio pradžioje, nors šiltomis žiemomis neužšąla visai. Vidutiniškai ledo danga išsilaiko 48-98 dienas, o ypač šaltomis žiemomis yra išsilaikiusi net 152 dienas (1838–1839 m. žiemą). Dėl dažnų atodrėkių stora ledo danga nesusiformuoja, ledai gali aižyti kelis kartus per metus. Būdinga ledo storis 0,4-0,7 m, Kauno mariose – iki 0,8 m. Ledonešis gali prasidėti jau sausį, nors paprastai prasideda apie kovo vidurį. Dėl nevienodo upės nuolydžio, skirtingo tėkmės greičio, kliūčių susidaro ledų sangrūdos. Jos ypač dažnos ties Neries žiotimis, nes Neries nuolydis didesnis.
Nemuno vidutinis debitas (m³/s) pagal mėnesius, išmatuotas Smalininkų vandens matavimo stotyje. Duomenys apskaičiuoti už 1812 – 1993 metų laikotarpį.
Kasmetinis Nemuno potvynis ties Smalininkais vidutiniškai trunka 62 dienas, savo maksimumą pasiekia kovo pabaigoje.
Kiekvieną pavasarį, pasibaigiant žiemai, Pamario krašte Nemunas išsilieja iš krantų, apsemdamas nemažas teritorijas. Potvynis apsemia per 50 km kelių. Pavasario potvynis yra tik šiam kraštui būdingas reiškinys. Šilutės rajone potvynis paprastai apsemia apie 10000 hektarų teritoriją. Kartais potvynis užlieja didesnius pievų plotus
ir atskiria gyventojus nuo civilizacijos. Tokio dažno potvynio pagrindinės priežastys yra dvi – gan gausūs krituliai, antroji jau nuo tarybinių laikų negilinamas Nemunas, kuris nebesugeba praleisti tokio vandens kiekio ir šis liejasi į pievas, semia kelius ir sodybas.
Per hidrologinių stebėjimų istoriją didžiausias buvo 1958 m. potvynis – užtvindyta 58 tūkst. ha laukų. 1997 m. vandens lygis virš kelio viršijo 1,4 m.
Potvynio metu paprastai apsemiamas Šilutės-Rusnės kelio ruožas. Keliui tapus neišvažiuojamu pasitelkiamas specialus transportas – lengvuosius automobilius perkelia tralai, kursuoja padidinto pravažumo autobusas. Vandens lygiui virš kelio pasiekus 80 cm, Šilutės-Rusnės perkėla uždaroma, pagalbą gyventojams teikia kariškių amfibijos.
Neretai lokalūs potvyniai kyla dėl ledo sangrūdų. Dėl jų yra nukentėję daugelis vidurupio ir žemupio pakrančių miestų ir miestelių. Šaltiniuose minima, kad 1715, 1811, 1829, 1855, 1906 m. Nemunas buvo apsėmęs Kauno rotušės aikštę. 1946 m. Nemuno vanduo net 8,57 m viršijo Kauno vandens matavimo posto nulinę altitudę. 1958 m. didelis potvynis buvo Druskininkuose (9,9 m), Birštone (7,8 m), Smalininkuose (5,6 m).Pastačius Kauno HES mieste didelių potvynių nebebūna. Be to, pakito žemupio potvynių režimas. Ledai kaupiasi Kauno mariose, o prie užtvankos susiformuoja neužšąlančios properšos, todėl Kauno – Vilkijos ruože ledo sangrūdų Nemune nebebūna. Tačiau dėl to padaugėjo ledo kamščių ruože iki marių (tarp Birštono ir Darsūniškio).
Reguliarūs Nemuno hidrometriniai stebėjimai prasidėjo 1810 m. kai Nemuno žemupyje įsteigti keli vandens lygio matavimo postai (Smalininkuose, Tilžėje, Sėliuose, Rusnėje, Skiepuose). 1877 m. prie Nemuno ir jo atšakų veikė jau 25 postai. XIX a. Nemune, 45 km nuo jo žiočių (Šancine) pirmą kartą išmatuotas upės debitas, o nuo 1896 m. pradėtas matuoti nuolat. Tarpukariu išsamiu Nemuno vandens režimo tyrimu užsiėmė Steponas Kolupaila. Tarybiniais metais pradėtas nuoseklus įvairių hidrometrinių duomenų (vandens lygio, temperatūros, užterštumo, debito, ledo storio) stebėjimas.
Dabar Lietuvoje prie Nemuno veikia šios hidrologinės stotys: Druskininkų, Nemajūnų, Prienų, Birštono, Kauno HE, Smalininkų, Panemunės, Šilininkų ir Rusnės. Dėl kasmetinio Nemuno žemupio potvynio Lietuvos hidrometeorologijos tarnybos hidrologijos skyriuje atliekamos šios prognozės: vidutinio mėnesio vandens debito Nemune, minimalaus vandens debito Nemune, minimalaus vandens lygio Neryje, kasdieninių vandens debitų Nemune 1-5 parų ir 10 parų išankstumu, kasdieninio vandens lygio Nemune 1-3 parų išankstumu, pavasario potvynio maksimalaus vandens lygio ir debito Nemune, pavasario potvynio vandens tūrio Nemune, ilgalaikė ledo lūžio datų Nemune, Neryje, Šventojoje, Nevėžyje ir Jūroje, trumpalaikė ledo lūžio datos Nemune ir Neryje.
Dabartinis Nemuno slėnis susidarė 7 skirtingais etapais. Anksčiausiai susiformavo Nemuno aukštupio slėnis: paskutiniojo ledynmečio metu juo tekėjo vandenys atplūdę nuo ledyno pakraščio Žižmos, Gaujos, Berezinos ir kt. senslėniais. Vėlesnėje ledynmečio stadijoje Merkio ir Bebro-Narevo senslėniais tekėjo ledyninių vandenų upė, kuri suformavo tolesnę Nemuno slėnio atkarpą. Dabar Nemunas teka šio senslėnio dalimi, tačiau priešinga kryptimi. Ledynui traukiantis į šiaurę prie jo pietinio pakraščio susiformavo prieledyninis ežeras. Kylant jo vandens lygiui, tarp Nemunaičio ir Alytaus jo vanduo pralaužė morenines aukštumas ir suformavo pralaužtinį slėnį, ir nutekėjo į pietus. Tačiau ledynui toliau traukiantis ežero lygis nuslūgo ir vanduo jau ėmė tekėti iš pietų į šiaurę, upė smarkiai vingiavo ir sudarė dabartinį Nemuno vidurupio slėnį. Vėliausiai susiformavo Nemuno žemupys: juo pradžioje tekėjo iš jau toli į šiaurę atsitraukusio ledyno plūstantys Šventosios ir Neries vandenys ir nutekėdavo Priegliaus-Įsruties senslėniais. Ankstyvuoju poledynmečiu vanduo prasigraužė pro Gardino aukštumą, todėl susijungė Nemuno aukštupys ir vidurupis. Vidurupyje padaugėjo vandens, prasidėjo stipri erozija, upė atkirto dalį buvusių vingių. Žemupyje tuo tarpu pradėjo formuotis delta.
Nemunas naudojamas elektros energijos gavybai, žvejybai, laivybai, vandens tiekimui, drėkinimui, turizmui.
Ties Kaunu Nemunas yra užtvenktas Kauno hidroelektrine (pradėjo veikti pilnu pajėgumu 1960 m.). Aukščiau jos susidaręs tvenkinys yra didžiausias Lietuvoje dirbtinis vandens telkinys, vadinamas Kauno mariomis. Būta planų patvenkti upę Dzūkijoje, tačiau dėl visuomenės ir gamtosaugininkų pasipriešinimo jie neįgyvendinti. Kauno marių pakrantėje ties Kruoniu įrengta Kruonio hidroakumuliacinė elektrinė. Nemuno vanduo galimai bus naudojamas planuojamos Kaliningrado atominės elektrinės reaktoriams aušinti.Nemuno vanduo naudojamas metalo apdirbimo, chemijos, popieriaus, maisto pramonės gamykloms Baltarusijoje, Rusijoje, Lietuvoje.
Upė laivuojama aukštupyje (320 km ruožas tarp Kupisko Naugarduko rajone ir Šandubros Gardino rajone) bei žemupyje (tarp Kauno ir žiočių). Tarybiniais metais upe kursuodavo savaeigės bei buksyruojamos baržos, vykdavo reguliarūs greitaeigių keleivinių laivų „Raketa“ reisai. 1985 m. Nemuno žemupiu pervežta 69 tūkst. keleivių, 2,1 mln. t krovinių. Vyko pastovus upės dugno valymas, palaikytas 1,5 m farvaterio gylis. Nepriklausomoje Lietuvoje dėl ekonominių priežasčių atsisakyta krovininės ir keleivinės laivybos, dabar palaipsniui vystoma tik turistinė laivyba jachtomis, kateriais, veikia sezoninis Vilkijos keltas (Kauno raj.).
Tiksli Nemuno vardo kilmė nežinoma. Profesorius Kazimieras Būga spėjo, kad vardas reiškia šlapią vietą, raistą, pelkę (plg. nemuogė – „mėlynė“, nemunė – „grybo pavadinimas“, lot. nemus „biržtva, alkas, miškelis“, sen. gr. νέμος „miškelis“). Šis žodis, savo ruožtu, susijęs su skr. नम्, नमति = nam-, namati „linkti, lenktis“ Nemuno vardas senas, greičiausiai nuo neolito laikotarpio. Nemuno vardažodis plačiai paplitęs baltų gyventose srityse, dažniausiai vandenvardžiuose. Giminingų žodžių yra nemažai: Nemunykštis, Nemunėlis, Nemunaitis, Nemunynas ir kiti. Yra nemažai gyvenviečių, kurių pavadinime yra panašus žodis – Panemunė, Užnemunė, Nemunaitis, Nemajūnai. Jų esama nuo pat upės aukštupio. Kęstučio Demerecko aiškinimu vandenvardis Nemunas reiškia nebylią, ramią, bežadę upę. Tokią pat reikšmę turi ir vokiškuose šaltiniuose naudojamas pavadinimas Memel (Mėmėlė, Mėmelis). Plg., mėmė, memelis, mimelis („nekalbus žmogus, tylenis“), latv. mems („nebylys“), taip pat nėmti („netekti žado, nutilti“), niemas, niemus („bežadis, tylus“). Baltams ir slavams bendra šaknis nem- pereidama į vakarus, kur dažnaiu sutinkami kuršizmai, virsta mem- (plg. Nemunėlis – Memele).Kartais upė siejama su Ptolemėjaus žemėlapyje pažymėtais Chronu (Cronus, Cronon, Chronius) ir Rubonu. Vėliau (nuo 1250 m.) upė dažnai minima kryžiuočių dokumentuose. Merkatoriaus žemėlapyje aukštupys vadinamas Niemen, o žemupys – Memel. Kituose šaltiniuose dar sutinkami pavadinimai: Memebe, Mimmel, Nemel, Niemijen. Vokietijos himne šalies teritorija įvardinama Von der Maas bis an die Memel – „nuo Maso iki Nemuno“.
Nemuno pakrantės gyvenamos nuo pat to laiko, kai atsitraukė ledynai. Upės vardu pavadinta archeologinė Nemuno kultūra. Formuojantis Lietuvos valstybei Nemunas atliko labai svarbią gynybinę funkciją. XIII–XIV a. prasidėjus kovoms su kryžiuočiais paupio piliakalniuose pastatyta daug pilių: Belicos, Dubno, Gardino, Perlamo, Pervalko, Merkinės, Nemunaičio, Alytaus, Punios, Birštono, Darsūniškio, Kauno, Paštuvos, Pieštvės, Veliuonos, Kolainių, Bisenės, Jurbarko, Šareikos, Ragainės. Vėliau kryžiuočiai dalį žemupio pilių sunaikino ir ten įkūrė savas. XVI–XVII a. paupyje pastatytos rezidencinės Raudonės, Panemunės, Raudondvario pilys. Svarbiausi Lietuvoje prie Nemuno išlikę piliakalniai: Liškiavos, Merkinės, Alytaus, Punios, Birštono, Jiesios, Seredžiaus, Veliuonos, Sudargo, Rambynas.
Senovėje Nemuno žemupys skyrė lietuvių ir prūsų gentis. Nuo 1919 m. upe ėjo Klaipėdos krašto ir Rytų Prūsijos siena, kuri vėliau tapo Rusijos ir Lietuvos siena.
Apie laivybą Nemunu minima jau XIII a. popiežiaus Inocento IV bulėje. Upe plukdyti sieliai, vytinėmis gabenti grūdai ir kiti žemės ūkio produktai. 1350, 1553, 1771–1773 m. iš upės vagos buvo valomi akmenys, naikinamos rėvos. 1765–1768 m. buvo iškastas Oginskio kanalas, kuriuo per Ščiaros, Jaseldos ir Pripetės upes Nemunas sujungtas su Dniepru. 1839 m. Augustavo kanalu per Juodosios Ančios ir Bebro upes Nemunas sujungtas su Vysla. 1863–1873 m. Vilhelmo kanalu per Miniją Nemunas sujungtas su Klaipėdos uostu. XIX a. taip pat bandyta Nemuną sujungti su Ventos baseinu, tačiau Ventos-Dubysos kanalas kasti nebaigtas. 1840–1891 m. sureguliuota žemupio vaga nuo Smalininkų iki žiočių.
 Lietuva – Druskininkai, Alytus, Prienai, Birštonas, Kaunas, Vilkija, Gelgaudiškis, Jurbarkas, Smalininkai;
Nemunas nuo seno turi svarbią kultūrinę reikšmę lietuvių tarpe. Jis įvardinamas kaip „upių tėvas“. Senosios lietuvių religijos laikais prie Nemuno veikė nemažai alkviečių, kur vyko aukojimai ir ruseno šventoji ugnis, dunksojo šventosios giraitės. Istoriniuose šaltiniuose tokios šventvietės minimos Rambyne, Romainiuose, Kaune.
Nemunas gausiai minimas poetų (Maironio, Širvio ir kt.) kūryboje, liaudies ir populiariosios kultūros dainose. Nemuno vardu pavadintas šokių kolektyvas, sporto draugija, sanatorija, žurnalas, įvairios bendrovės, organizacijos.
Nemunas teka per keletą Lietuvos respublikos saugomų teritorijų – įeina į Dzūkijos nacionalinio parko, Panemunių, Kauno marių, Nemuno deltos regioninių parkų teritorijas, sudaro Nemuno kilpų ir Rambyno regioninių parkų ribas.
Nemune veisiasi šios žuvys: salačiai, ūsoriai, starkiai, ešeriai, lydekos, kuojos, lynai, karšiai, raudės, pūgžliai, aukšlės, vijūnai, dyglės, karpiai. Nemuno žemupyje yra šamų, į deltą atplaukia neršti didstintės. Seniau upėje būta eršketų, bet dėl užterštumo išnyko. Dėl Kauno HE, kuri neturi įrengtų žuvitakių, lašišos nustojo migruoti į Nemuno aukštupį.
Upėje taip pat gyvena daug smulkių vėžiagyvių, vabzdžių lervų, moliuskų. Kauno mariose įveista šoniplaukų, mizidžių. Liepos mėnesį išsirita lašalai ir gausiais būriais skraido palei vandens paviršių. Vasarą pietų Lietuvoje Nemuno slėniu iš Baltarusijos atkeliauja būriai mašalų.
Švedijos Gamtos apsaugos administracijos tyrimais Nemuno vanduo Lietuvoje yra vidutiniškai užterštas. Didelės teršalų, nitratų ir fosfatų koncentracijos pasiskirsčiusios skirtingose upės atkarpose. Baltarusijoje svarbiausios ekologinės Nemuno problemos – teršimas naftos produktais, azotu ir biocheminiais deguonies naudotojais. Kaliningrado srityje taip pat yra didelė biocheminių deguonies naudotojų, lignosulfatų ir azoto koncentracija. Lietuvoje dėl Kauno HE kinta pakrančių ekosistemos, baseine yra pramoninių ir buitinių nuotėkų šaltinių. Lietuvoje veikia Nemuno baseino vandentvarkos planas, pagal kurį siekiama sumažinti nuotėkų patekimą į upę, užtikrinti kokybiškus nuotėkų valymo darbus.

Nevėžis – vidurio Lietuvos upė, dešinysis Nemuno intakas. Prasideda netoli Grybulių Anykščių raj., 6 km į pietryčius nuo Troškūnų, Paraisčių durpyne. Teka į šiaurės vakarus pro Raguvą, per Panevėžį, žemiau Berčiūnų pasuka į pietus ir vingiuoja Nevėžio žemuma pro Naujamiestį, Krekenavą (Panevėžio rajonas), per Kėdainius, pro Babtus. Ties Kėdainiais upė kerta Šiaulių-Jonavos geležinkelį. Įteka į Nemuną 199 km nuo jo žiočių, ties Raudondvariu (Kauno raj.), kur nutiestas Raudondvario tiltas.
Nevėžio baseinas vakaruose ribojasi su Dubysos, šiaurėje su Mūšos, rytuose su Šventosios ir Neries baseinais. Baseinas gana simetriškas (43 % baseino ploto dešinėje pusėje, 57 % – kairėje). Jis apima Vidurio žemumos dalį, kurioje daug drėgnų dirvožemių. Melioracija palengvino paviršinį nuotėkį ir šiek tiek padidino maksimalius debitus. Tačiau palengvėjo cheminių medžiagų patekimas į upę, kas sukėlė augalijos suvešėjimą vagoje, kuris mažina ir taip mažą minimalų vasaros debitą. Panevėžyje (141 km nuo žiočių) įrengtas 84 ha tvenkinys (Ekrano marios). Kurį laiką veikė Kruosto HE Kėdainių rajone, ties Kruosto žiotimis (71 km nuo žiočių), buvo 42 ha tvenkinys, bet 1995 m. nuleistas. 30 km ilgio ruožas nuo Babtų iki žiočių tinkamas laivybai. 1931 m. ties Berčiūnais iškastas 8 km ilgio Sanžilės kanalas, sujungęs Nevėžį su Lėveniu. Kai Lėvens vandens lygis aukštas, vanduo iš Lėvens kanalu teka į Nevėžį. 1963 m. Nevėžis buvo sujungtas 12 km ilgio Šventosios-Nevėžio kanalu (nuo Kavarsko iki Traupio) su Šventąja. Šiuo kanalu į Nevėžį tekėjo iki 4,5 m³/s vandens. Po nepriklausomybės atgavimo siurblinė Kavarske veikė tik epizodiškai per sausras, pastaruoju metu kanalas apleistas.  Panevėžyje ir Dasiūnuose yra vandens matavimo postai.
dešinieji: Juosta, Kiršinas, Liaudė, Kruostas, Dotnuvėlė, Smilga, Šušvė, Aluona, Striūna.
Pagal nuolydį ir tėkmės kryptį išsiskiria dvi atkarpos: trumpesnioji aukštutinė (iki Sanžilės žiočių, ties Berčiūnais) ir ilgesnioji žemutinė. Aukštutinėje dalyje slėnis 200–300 m pločio ir 5–10 m gylio. Žemutinėje atkarpoje teka plačiu (~1 km pločio) ir giliu (15–20 m) slėniu, kurį išplovė tirpstančio ledo vandenys, ir daro daugybę kilpų. Per potvynius upė plačiai išsilieja. Nevėžio potvynių aukštį ir trukmę padidina patvanka iš Nemuno. Vaga nuo versmių iki Miežiškių (aukščiau Panevėžio) reguliuota ir ištiesinta. Reguliuotos vagos plotis ~8 m; tarp Miežiškių ir Naujamiesčio vaga 12–20 m, likusiame ruože 30–50 m pločio. Upės gylis iki Kiršino žiočių (netoli Naujamiesčio) 0,3–2 m, žemiau 0,5–3 m. Ties Nausode (Panevėžio raj.), Krekenava dugnas nusėtas stambiais rieduliais. Prie Panevėžio ir žemiau Kiršino žiočių yra salų. Nuolydis aukštupyje 92–56 cm/km, žemupyje sumažėja iki 5 cm/km; vidutinis nuolydis 35 cm/km.
Nevėžis – nevandeninga upė. Vidutinis debitas žiotyse 33,2 m³/s. Per metus Nevėžis į Nemuną nuplukdo vidutiniškai 1,05 km³ vandens. Didžiausias srovės greitis išmatuotas 1958 m. balandžio 18 d. (ties Kėdainiais) 2,12 m/s, mažiausias 0,06 m/s. Nuotėkio modulis žiotyse 5,4 l/s*km². Pavasarį nuteka 51 % viso metinio nuotėkio. Vandeningiausią mėnesį Kerblonyse nuteka vidutiniškai 28 kartus, Panevėžyje 80, Kėdainiuose net 100 kartų daugiau vandens negu mažiausiai vandeningą mėnesį.
Pavasario potvynis prasideda kovo antroje pusėje ir trunka apie 50 dienų. Vandens lygis kyla 3-7 dienas. Aukščiausias potvynio vandens lygis aukštupyje būna 1,5 m, vidurupyje 2,5 m, žemupyje 5 m, o žiotyse 5,5 m (dėl Nemuno patvankos) aukštesnis už vasaros vandens lygį. Nemuno patvanka pasiekia Babtus. Vasaros vandens lygis nusistovi apie gegužės vidurį ir trunka iki spalio pradžios. Vasarą Nevėžis labai nusenka. Liūtys sukelia staigius vandens lygio pakilimus: aukštupyje 0,5-1,5 m, vidurupyje 1,5-2,5 m, žemupyje 3 m. Dėl labai mažo nuolydžio upė užšąla tuoj po pirmųjų šalčių, dažnai net nepasirodžius ižui. Didesni atodrėkiai sukelia žiemos poplūdžius, kurių per metus vidutiniškai būna 2-3. Jie trunka po 10-20 dienų.
Per žiemos poplūdžius vandens lygis aukštupyje pakyla 1,5 m, vidurupyje 2–3 m, žemupyje 3 m. Kartais žiemos poplūžiai būna didesni už vasaros potvynius. Potvynių metu, Nevėžis Kėdainių rajone užlieja didelius lygumų plotus. Kad būtų apsaugoti gyvenamieji namai, yra sudarytos dambos.
Pagal vieną iš etimologijos versijų upės pavadinimas kilęs nuo „ne-vėžys“, t. y. „upė be vėžių“. Tačiau vėžių upės baseine visad buvo daug. Kitas aiškinimas – nuo žodžio „nevežti“, kadangi upės tėkmė yra lėta („nevaži“, balt.*nevēźā-).
Nevėžis (Nevesen) ir prie jo esančios gyvenvietės minimos XIV a. Hermano Vartbergiečio Livonijos kronikoje. Lietuvos krikšto metu krikščionys sugriovė Nevėžio pakrantėje stūksojusią lietuvių šventyklą, upės vandeniu užgesino Šventąją Ugnį. Iš istorinių šaltinių žinoma, kad Nevėžiu žemiau Kėdainių buvo plukdomi sieliai ir plaukiojo laivai - vytinės, todėl dar XVI a. įstatymai draudė tvenkti jį vandens malūnų užtvankomis. Vėliau prie Nevėžio atsiradus vandens malūnams, transportinė reikšmė sumažėjo. Išretėjus baseine miškams, nutrūko sielių plukdymas. Upė aprašoma Maironio eilėraščiuose, Č. Milošo kūrinyje „Isos slėnis“.
