
Mir (rus. Мир – svet alebo mier) bola prvá sovietska, resp. ruská permanentne obývaná kozmická stanica. Bola vybudovaná na obežnej dráhe prepojením modulov Mir, Kvant-1 (typový rad 37), Kvant-2, Kristal, Spektrum, Priroda a DM, ktoré do vesmíru štartovali oddelene v rokoch 1986 – 1996. Koncept Miru vznikol na základoch vesmírnych staníc Saľut, skôr vypustených a prevádzkovaných Sovietskym zväzom. Počas programu Shuttle-Mir spojil ruský Mir svoje skúsenosti s raketoplánmi Spojených štátov amerických.
Táto kozmická stanica predstavovala veľké a živé kozmické vedecké laboratórium, ktoré obsluhovali pilotované transportné kozmické lode Sojuz a automatické nákladné lode Progress. Zásoby dodávali aj navštevujúce raketoplány, ktoré tiež dočasne zväčšovali obytné a pracovné priestory. Po pripojení raketoplánu vzniklo v tej dobe najväčšie umelé kozmické teleso s celkovou hmotnosťou 250 ton. Celkový počet experimentov a pozorovaní vykonaných na jeho palube bol vyše 23 000.Mir bol veľký ako šesť školských autobusov. Vnútri vyzeral ako labyrint plný hadíc, drôtov a vedeckých nástrojov, ako aj každodenných predmetov, ako sú fotografie, detské kresby, knižky a gitara. Bežne v ňom žili traja ľudia, ale niekedy poskytol útočisko až šiestim osobám, vrátane prvého afganského kozmonauta menom Abdul Ahad Mómand. Okrem troch krátkych období bol Mir nepretržite obývaný do októbra 1999. Na palube Miru sa celkove vystriedalo 104 kozmonautov, z toho 62 cudzincov (inej ako ruskej národnosti). Riadiace stredisko Miru, CUP (Centr upravlenija kazmišeskymi poljotami), sídlilo v Kaliningrade (Koroljove).
Cesta 15 rokov starej ruskej vesmírnej stanice skončila 23. marca 2001, keď bol Mir cielene navedený do zemskej atmosféry. V nej z väčšej časti zhorel a jeho zvyšky dopadli blízko Nadi (Fidži) do Pacifiku. Na konci jeho životnosti sa objavili návrhy predať ho súkromným spoločnostiam ako prvé mimozemské televízne a filmové štúdio, ale vybavenie sa správalo príliš nespoľahlivo, aby bolo ďalej použiteľné.
Mir nadväzoval na prvé sovietske orbitálne stanice Saľut. Pôvodne sa uvažovalo o vypustení novej stanice označovanej ako Saľut 8, ktorá bude síce dokonalejšia, ale veľmi podobná predchádzajúcim Saľutom. Niektorí odborníci uvažovali aj o spojení viacerých Saľutov, ku ktorým by boli postupne pridávané laboratóriá a zásobovacie lode. Stanica Mir sa napokon stala úplne inou, samostatnou stanicou, aj keď vychádzala z konštrukcie Saľutov. Konštruktéri zvolili modulovú koncepciu s jedným hlavným blokom, ku ktorému sa dal pomocou spojovacích uzlov pripojiť minimálne rovnaký počet ďalších laboratórií. Toto riešenie malo jednu obrovskú výhodu – konfiguráciu základne bolo možné podľa potreby meniť či dopĺňať o ďalšie časti.
Prvý návrh viacmodulovej orbitálnej stanice vytvoril v 70. rokoch konštruktér Valentin P. Gluško. V roku 1976 padlo rozhodnutie vyvíjať raketu RLA-135, z ktorej sa neskôr stala nosná raketa Energija a dvojicu orbitálnych staníc predbežne označovaných ako DOS-7 a DOS-8 (Dolgovremennaja Orbitalnaja Stancija – dlhodobá orbitálna stanica). Prvá z nich sa neskôr stala Mirom, druhá mala byť plánovaný Mir-2, ktorý bol napokon zlúčený s americkým projektom Freedom a viedol k výstavbe Medzinárodnej vesmírnej stanice. Na rozdiel od staníc Saľut, ktoré mali len dva spojovacie uzly, DOS-7 mala mať až štyri uzly, čo značne rozširovalo možnosti jej využitia. Neskôr konštruktéri pridali ešte ďalšie dva uzly, takže stanica mohla súčasne prijať až 6 nezávislých lodí. V tom istom roku padlo rozhodnutie o inštalácii štyroch bočných blokov na miesta štyroch uzlov.
Reálne práce na konštrukcii stanice ešte stále označovanej ako DOS-7 začala konštrukčná kancelária NPO Saľut v júli 1979. Oproti predchádzajúcim typom sa počítalo napríklad s novými a väčšími solárnymi panelmi či s novým navigačným systémom Kurs. Pre Mir bol vyvinutý nový prístroj na získavanie kyslíka z odpadovej vody – Elektron a tiež systém na odfiltrovanie oxidu uhličitého z atmosféry stanice, ktorý bol pomenovaný Vozduch. 21. októbra 1980 boli stavebné práce pozastavené a následná revízia ukázala, že DOS-7 bude výrazne ťažší, než sa očakávalo. To viedlo k rozhodnutiu umiestniť čo najviac vybavenia do prídavných modulov.
Práce na výstavbe stanice sa obnovili v januári 1982, ale približne o rok boli prerušená, pretože paralelne bežiace projekty stavby ruského raketoplánu Buranu a jeho nosnej rakety Energije sa ukázali byť finančne príliš náročné. Po vyriešení problémov s peniazmi revízia opäť ukázala preťaženie stanice, tentoraz až o 100 až 4 500 kg. Okrem ďalších presunov zariadenia na iné moduly sa zmenila predpokladaná dráha stanice na energeticky menej náročnú, aby bola raketa Proton schopná na ňu náklad dostať. V priebehu vývojových prác sa vykonávali testy na celkove štrnástich prototypoch stanice.
Základný modul DOS-7 dokončili v decembri 1984 a 6. mája 1985 previezli na kozmodróm Bajkonur, kde sa mali realizovať záverečné testy. Prvý dátum štartu základného bloku stanovili na 16. februára 1986. Niekoľko desiatok sekúnd pred štartom však riadiace stredisko stratilo spojenie s modulom a preto sa štart odvolal. Modul úspešne odštartoval o štyri dni neskôr s nosnou raketou Proton K.
Podľa pôvodných predstáv firmy NPO Energija sa mali k základnému bloku pripojiť sedemtonové moduly, ktoré by boli vynášané raketou Sojuz a časom pravidelne obmieňané. Tento návrh bol neskôr nahradený návrhom dvadsaťtonových modulov s označením 37K. Prvý z týchto modulov, 37KE, mal byť pôvodne vyslaný k stanici Saľut 7, ktorá istý čas obiehala Zem zároveň s Mirom, no vzhľadom na časový sklz sovietski predstavitelia prijali rozhodnutie poslať modul radšej na Mir. Podobne ako základný blok, aj 37KE najprv prekračoval svojou hmotnosťou nosnosť rakety Proton. Po redukcii vybavenia a paliva sa jeho štartovacia hmotnosť ustálila na 22 797 kg. Po technických problémoch napokon modul 37KE pomenovaný Kvant odštartoval v marci roku 1987. K Miru ho doviedol ťahač, ale kvôli predchádzajúcim neúspešným pokusom o pripojenie spotreboval priveľa paliva a nebol riadene navedený do atmosféry.
Ďalšie moduly sa podobne ako Kvant mali skladať z dvoch častí – z vlastného modulu a z kozmického ťahača, ktorý sa po pripojení modulu k stanici mal od neho oddeliť a zhorieť v atmosfére. Tento plán bol nakoniec zamietnutý ako neekonomický. Po odstránení ťahača z tretieho vyvíjaného modulu 37KD vzrástli možnosti jeho využitia až o dve tony vybavenia. Už vyrobené ťahače boli rozobrané a zakomponované do nových modulov. V októbri 1984 bola schválená výroba štyroch veľkých modulov s označením 77KSD. Tie boli neskôr pomenované ako Kvant-2, Kristall, Spektr a Priroda. Ich štarty mali nasledovať krátko po štarte modulu Kvant, ale postupne sa omeškávali za termínmi. Niektoré moduly sa dostali do vesmíru až s niekoľkoročným oneskorením. Na ich výstavbu, skúšky a vypustenie doliehali predovšetkým vtedajšie finančné a technologické podmienky.Napriek pôvodnému predpokladu, že všetky moduly stanice budú vypustené v priebehu dvoch rokov a celková doba činnosti stanice dosiahne 6 rokov, posledný modul odštartoval do vesmíru až desať rokov po vypustení prvej časti stanice.
Obytný a riadiaci modul, prvý modul stanice. Konštrukčne sa skladal zo štyroch základných častí: prechodového úseku, pracovného úseku, prístrojového úseku a z prechodovej komory. Bol dlhý 13,13 m, jeho maximálny priemer bol 4,15 m, a pri štarte vážil približne 21 ton. Guľovitý modul s päticou voľných uzlov slúžil zároveň ako prechodová komora pre výstup kozmonautov do otvoreného vesmíru. Z modulu vychádzali dve krídla solárnych panelov s celkovým rozpätím 75 m², ku ktorým sa v roku 1987 pridalo ďalších 22 m².
Astrofyzikálny modul pozostávajúci z laboratórneho úseku, prechodovej komory a externého úseku prístrojov. Laboratórny úsek mal tvar valca a vpredu prechádzal do kónickej časti s aktívnym spojovacím uzlom. Z opačnej strany bol potom ohraničený guľovým dnom. Hlavnú časť vedeckého vybavenia modulu Kvant predstavovalo medzinárodné observatórium Röntgen s celkovou hmotnosťou 800 kg. Dĺžka celého modulu bola 5,8 metra a jeho hmotnosť 11 050 kg.
Modul určený na vybavenie palivom, spotrebnými látkami, a dovybavenie Miru zariadením, ktoré pre priveľkú hmotnosť nemohlo odštartovať v Základnom bloku. Jeho konštrukcia je odvodená od transportnej kabíny pôvodne určenej pre vojenské stanice Almaz. Modul sa skladal z troch hermetizovaných častí: z nákladnej s prístrojmi, pozorovacej vedeckej a špeciálnej prechodovej kabíny. Nachádzali sa v ňom aj komora pre výstup do otvoreného priestoru, systém regenerácie pitnej vody a sprchovací kút. Modul bol dlhý 12,4 m, široký 4,35 metra (v maximálnom priemere) a vážil 18,5 tony. Niesol dve krídla solárnych panelov s celkovou plochou 53 m².
Technologický modul. Bol určený na vedecké a technologické pokusy, ako aj na spojenie s raketoplánom Buran, ku ktorému však nikdy nedošlo. Skladal sa z dvoch hermetizovaných častí a mal dĺžku 11,9 metra. Jeho maximálny priemer bol 4,35 metra a vážil 19 640 kg. Nachádzali sa v ňom tiež schránky s prístrojmi a potravinami. Niesol dve krídla solárnych panelov s plochou 70 m². Okrem uzlu na pripojenie k Miru a uzlu na spojenie s raketoplánom mal ešte tretí uzol, ku ktorému sa mal pripojiť modul vykonávajúci astronomické pozorovania.
Modul slúžiaci na pozorovanie Zeme, najmä prírodných zdrojov a atmosféry. Bol vybavený ruskými aj americkými prístrojmi. V okamihu štartu mal hmotnosť 23 500 kg, z čoho na samotný modul bez zásob a pohonných hmôt pripadlo 19 640 kg. Obsahoval vybavenie pre atmosférický prieskum, technologické experimenty, monitorovanie a sledovanie atmosféry Zeme a monitorovanie röntgenového a gama žiarenia. Mal dĺžku 12 metrov a maximálny priemer 4,35 m. Niesol až štyri slnečné panely.
Modul zaisťujúci spojenie s americkým raketoplánom, pretože spojenie cez modul Kristall bolo komplikované. Cez DM sa mohla s Mirom spojiť aj loď Sojuz. Jeho vedecké vybavenie bolo minimálne. Modul dosahoval dĺžku 4,7 metra a pripájali sa k nemu dva solárne panely, z toho jeden čisto ruskej výroby, druhý bol výsledkom americko-ruskej spolupráce.
Modul pre diaľkový prieskum Zeme. Prebiehalo na ňom meranie prímesí rôznych látok v atmosfére, sledovanie globálnej tepelnej výmeny, pozorovanie cirkulácie mrakov, meranie erózie, rádioaktivity, monitorovanie ekologickej situácie a i. Jeho dĺžka bola 12 m, priemer 4,35 m a hmotnosť 19 700 kg. Modul niesol tiež väčšie množstvo amerických prístrojov. Nebol vybavený solárnymi panelmi a do príletu k Miru mu elektrickú energiu zaisťovalo 168 batérií. Po spojení s Mirom sa pripojil na jeho energetické zdroje a batérie sa naložili do lode Progress, v ktorej spolu s ostatným odpadom zhoreli v atmosfére.Prielezy medzi modulmi mali jednotný priemer 0,8 metra. Manévrovanie každého modulu na dráhe, jeho priblíženie a spojenie s orbitálnym komplexom Mir zaisťoval systém služobnej a motorovej sekcie. Spájanie trvalo 22 minút a uskutočňovalo sa na vysokej obežnej dráhe. Priťahovanie modulov k stanici a hermetizáciu zabezpečili spojovacie sústavy.
Kontrolný a riadiaci systém: Jeho základ predstavovalo 7 počítačov, ktoré umožnili maximálne automatizovať riadenie letu, činnosť palubných systémov a vedecké aparatúry. S palubnou automatikou boli spojené tiež pulty povelovej a výstrahovej signalizácie, riadenie motorových jednotiek, systémov elektrického zásobovania, regenerácie vody, termoregulácie a zaistenie výstupu kozmonautov do otvoreného priestoru.
Systém riadenia letu: Úlohou tohoto systému bolo udržiavať stanicu v požadovanej polohe a orientácii. Systém prijímal údaje zo snímačov uhlových rýchlostí (akcelerometrov), slnečných a astronavigačných snímačov, infračervených snímačov a optických zameriavačov. Významnou novinkou v systéme orientácie bolo použitie gyroskopických stabilizátorov.
Motorový systém: Vlastný motorový systém tvorili dva hlavné motory s ťahom  2943 N. Používali sa pri korekciách obežnej dráhy. Okrem toho stanica obsahovala ešte 32 malých reaktívnych motorov s ťahom 137,3 N. Všetky motory spaľovali jednotnú pohonnú zmes so spoločnej nádrže. Motory boli umiestnené na častiach modulov nazývaných prístrojové úseky.
Energetické systémy: Primárnym zdrojom elektrickej energie boli solárne panely pracujúce na báze arzenidu gália. Vďaka snímačom polohy Slnka boli vždy automaticky orientované na Slnko. Tento primárny zdroj sa napájal na systém paralelne pripojených akumulátorových batérií, ktoré bezprostredne napájali palubnú rozvodnú sieť s jednosmerným napätím 28,5 V. Ak bolo treba zvýšiť výkon elektrickej siete, zapájali sa aj záložné batérie. 
Systém termoregulácie: Rovnakú teplotu a vlhkosť vzduchu na Mire udržiavali citlivé kontrolné snímače, bloky systému automatickej a ručnej regulácie, výkonné prístroje a zariadenie odvádzajúce do kozmického priestoru odpadové teplo. Teplota sa mohla meniť v rozsahu 18 až 28 °C, relatívna vlhkosť vzduchu v rozsahu 30 až 70 % a atmosférický tlak 1066,4 hPa až 1293 hPa.
Systém zabezpečenia životných podmienok: Hlavnú zásobu vody predstavovala voda privezená zo Zeme zakonzervovaná pomocou iónov striebra a uskladnená v desaťlitrových nádržiach. Ďalšia voda sa získavala z atmosférickej vlhkosti. Denný príjem vody na kozmonauta bol 2 litre. Dehydrované potraviny sa skladovali v mrazničke pri teplote až −10 °C. Držalo sa v nej asi 40 kg rôznych produktov vrátane chleba, ovocia, zeleniny, čaju a kávy. Na palube existovalo tiež „umývadlo“ tvorené guľovým plášťom s výrezmi pre ruky a tvár. Prídel vody na umývanie na osobu bol len 0,3 litra denne, ako umývací prostriedok sa väčšinou používali navlhčené špongie. Na údržbu čistoty stanice slúžil vysávač a vlhké prachovky. Toaleta pripomínala pozemskú toaletu, kvôli mikrogravitácii pracovala na podtlakovom princípe. Tento koncept sa využíva aj dnes na Medzinárodnej vesmírnej stanici.
Na palube Miru mohlo spoločne pracovať až šesť kozmonautov, väčšinou však ich počet nebol vyšší ako traja. Dopravu im zabezpečovali kozmické lode Sojuz-TM alebo Sojuz-T, materiál nákladné lode Progress a Progress M. Neskôr zaisťovali zásobovanie a výmenu člena posádky aj americké raketoplány. Prvá, dvojčlenná posádka vstúpila na Mir 15. marca 1986, posledná ho opustila 15. júna 2000.
Kozmonauti sa riadili moskovským časom s tým rozdielom, že sa neprechádzalo na letný čas.
23:00 – začiatok spánkuV prípade mimoriadne silných slnečných erupcií mali kozmonauti pracovnú dobu obmedzenú a museli tráviť viac času v súkromných kójach, ktoré boli lepšie odtienené voči slnečnej radiácii.
Kvôli výskumu, montáži, ale aj rôznym opravám museli kozmonauti niekedy vystúpiť v skafandroch z Miru do otvoreného vesmíru. Celkový počet výstupov do kozmu bol 78 v súhrnnom trvaní 359 hodín.
Základný blok bol na obežnú dráhu vypustený 19. 2. 1986 s nosnou raketou Proton K. V dátume štartu sa niektoré zdroje od seba líšia, lebo hoci Základný blok odštartoval 19. februára o 21:28 svetového času, na kozmodróme Bajkonur bol v tom čase už 20. február. Z východiskovej obežnej dráhy sa stanica vlastnými motorickými manévrami dostala 7. marca toho istého roku na pracovnú obežnú dráhu. Pôvodné plány sovietskych inžinierov hovorili o tom, že by všetky vedecké moduly zamierili do kozmu v najbližších dvoch rokoch. Nakoniec ale, predovšetkým vinou technických a rozpočtových problémov, došlo k tomu, že posledný z modulov vzlietol až 10 rokov po štarte základného bloku Mir.
Spočiatku sa Základný blok pohyboval po značne excentrickej dráhe (171 – 302 km v deň vypustenia), neskôr sa dráha upravovala a 26. marca 1986 bol rozdiel medzi apogeom a perigeom iba 20 km (priemerná výška 348 km). 15. marca 1986 sa nad Atlantickým oceánom spojila so Základným blokom transportná loď Sojuz-T 15, ktorá odštartovala z Bajkonuru 13. marca. Po kontrole hermetickosti spoja kozmonauti Leonid Denisovič Kizim a Vladimir Alexejevič Soloviov prešli do stanice ako jej prvá základná posádka. Let Sojuz T-15 nemal veľa vedeckých cieľov. Úlohou kozmonautov bola hlavne previerka systémov stanice a ich uvedenie do funkcie. V tom čase bola v obytnej časti stanice teplota 24 °C a tlak 1147 hPa. 21. marca sa ku komplexu pripojila i zásobovacia loď Progress 25. Kozmonauti skúšali okrem iného aj rôzne spôsoby riadenia komplexu, nový systém rádiového spojenia a vyfotografovali tiež Halleyovu kométu. Prvá posádka opustila stanicu 5. mája. Po ukončení 51-dňového pobytu na stanici Mir však loď Sojuz T-15 nepristála hneď na Zemi, ale preletela ku kozmickej stanici Saľut 7 a spojila sa s ňou. Takýto prelet medzi dvoma stanicami sa uskutočnil po prvýkrát v histórii kozmonautiky.
V období od 5. mája do 26. júna ostala stanica bez posádky. 22. mája vzlietla k Miru bezpilotná loď Sojuz TM-1. Jej automatická misia bola zakončená úspešným pristátím ešte pred návratom kozmonautov. 26. júna sa na stanicu vrátili Kizim a Solovjov a zostali tam až do 16. júla. Súhrnný čas, ktorý prvá posádka strávila na Mire, bol 70 dní, 10 hodín a 57 minút. Ich odchodom sa začalo posledné obdobie bez posádky, ktoré ukončil prílet Jurija V. Romanenka a Alexandra I. Lavejkina 7. februára 1987.
Začiatkom roku 1987 zlyhala nosná raketa Proton vynášajúca do kozmu komunikačnú družicu Luč, ktorá mala zlepšiť možnosti spojenia Miru s riadiacim strediskom v Kaliningrade. V priebehu roku 1987 sa na Mire vystriedali 4 stále posádky a k Základnému bloku bol pripojený modul Kvant. Túto udalosť sprevádzalo množstvo problémov. Pre prípad možnej havárie sedeli členovia posádky Romanenko a Lavejkin počas spojovacieho manévru v transportnej lodi Sojuz oblečení v skafandroch. Pri prvom pokuse o spojenie sa obe telesá minuli o 10 metrov. 9. apríla prebehol druhý pokus: astrofyzikálny modul sa zachytil o spojovací uzol stanice, nedošlo však k pevnému mechanickému spojeniu. Pri elektromechanickom priťahovaní modulu sa posun zastavil vo vzdialenosti 375 mm z potrebných 384 mm. O dva dni neskôr riadiace stredisko rozhodlo o neplánovanom výstupe vtedajšej posádky, Romanenka a Lavjejkina, do otvoreného priestoru. Kozmonauti prerúčkovali k zadnej časti stanice a okolo 20:43 UT oznámili riadiacemu stredisku, že plochy oboch spojovacích uzlov asi o centimeter nedoliehajú. Po vyskrutkovaní spojovacej tyče Kvantu a vzdialení telies sa zistilo, že príčinou bol textilný vak – podľa jedného zdroja sáčok s hygienickými potrebami, podľa iného vak s odpadom, ktorý sa tam nedopatrením dostal. Kozmonauti predmet odstránili a očistili spojovacie plochy. Následne, ako prví ľudia v histórii, priamo sledovali automatické spojenie modulov. Po troch hodinách a 40 minútach výstup do otvoreného priestoru skončil. Kozmonauti potom postupne oživovali modul Kvant, v ktorom začali prebiehať prvé experimenty a pozorovania. 
Keď sa v máji s Mirom spojila nákladná loď Progress-30, po prvýkrát v histórii kozmonautiky tak vznikol komplex zložený zo štyroch telies (Základný blok – Kvant – Sojuz TM-2 – Progress-30). 9. júna začalo medzinárodné observatórium Rentgen pozorovať výbuch známej supernovy SN 1987A. V júni tiež kozmonauti J. Romanenko a A. Lavejkin nainštalovali solárny panel s celkovou plochou 22 m². 22. júla odštartovala kozmická loď Sojuz TM-3, ktorej posádku tvorili Alexandr Viktorenko a Alexandr Alexandrov. Po návrate lode na Zem sovietski predstavitelia oznámili, že Mir bude trvalo osídlený a posádky sa budú striedať priamo za prevádzky. Predtým príletu novej posádky vždy predchádzal odlet starej. Podľa nového plánu mali na krátke obdobie súčasne pracovať na Mire predchádzajúca a nasledujúca posádka.
V roku 1988 sa na Mire vystriedalo 12 kozmonautov. Medzi nimi aj prvý afganský kozmonaut Abdul Ahad Mómand. Pokračovala práca predovšetkým vo vedeckých experimentoch: príprava polovodičových materiálov, geofyzikálne experimenty, diaľkový prieskum Zeme, fotografovanie oblohy v ultrafialovej oblasti spektra, sledovanie zdravotného stavu a pracovných schopností kozmonautov a iné. 26. februára, 3. júna a 20. októbra prebehli výstupy do otvoreného priestoru. Na poslednom z nich bolo zaujímavé to, že skafandre kozmonautov Titova a Manarova neboli v autonómnom režime, ale boli pripojené na palubný systém zabezpečenia životných podmienok. Tretí člen posádky, Poljakov, bol počas výstupu v návratovom module lode Sojuz-TM 6. Ak by nastala nejaká havária, mohol sa okamžite oddeliť od stanice a pristáť. Tento postup bol v prípade nebezpečných operácií použitý viackrát.
V období od 26. apríla do 7. septembra 1989 bola stanica opäť bez posádky, pretože sa zdržala výroba ďalších vedeckých modulov. Počas tohto obdobia zásobovacia loď Progress-41 naviedla Mir na vyššiu obežnú dráhu. Samotnej lodi však už nezostával dostatok pohonných hmôt na riadené navedenie do atmosféry a tak po štyroch dňoch vstúpila do zemskej atmosféry neriadene.Posádka sa vrátila na stanicu v kozmickej lodi Sojuz TM-8. Tvorili ju Alexandr Viktorenko a Alexandr Serebrov. Pri stretávaní so stanicou nastali komplikácie a z dvadsaťmetrovej vzdialenosti musela posádka pripojiť loď ručným riadením. Keďže manéver sa neplánovane odohrával nad nočnou stranou Zeme, museli si spojovací uzol osvetľovať svetlometom. Po spojení posádka oživila a skontrolovala stanicu a vyložila zásoby z nákladnej lode Progress M-1.
Jednou z najvýznamnejších udalostí tohoto roka je pripojenie modulu Kvant-2, ktorý odštartoval 26. novembra. Štart komplikovali technické problémy s navigačným systémom Miru Kurs. Navyše sa krátko po štarte zistilo, že jeden z dvoch slnečných panelov sa neotvoril úplne. Neskôr sa ho podarilo otvoriť. 2. decembra prebehol neúspešný pokus o pripojenie modulu k stanici. Počas stretávacieho manévru totiž zlyhalo 6 gyroskopov stanice. Na druhý pokus, 6. decembra sa modul úspešne pripojil ku komplexu. Modul obohatil stanicu o komoru na výstup do otvoreného priestoru, systém regenerácie pitnej vody a vzduchu, sprchovací kút a ďalšie vybavenie.
Začiatkom roku 1990 vykonali Viktorenko a Serebrov tri výstupy do otvoreného priestoru. Počas tretieho výstupu po prvýkrát vyskúšali novú prechodovú komoru v module Kvant-2 a otestovali nové skafandre typu Orlan. 1. februára bolo počas ďalšieho výstupu odskúšané kozmické kreslo Ikaros, ktoré umožňuje kozmonautovi pohybovať sa nezávisle od kozmickej lode alebo stanice. NASA vyvinula podobné zariadenie označované ako MMU, ale rovnako ako MMU, ani Ikaros sa napokon v praxi nepoužíval.
11. februára odštartovala k Miru loď Sojuz TM-9 s novou posádkou, ktorú tvorili Anatolij Soloviov a Alexandr Balandin. Vo vesmíre zistili poškodenie tepelnej izolačnej vrstvy na povrchu návratového modulu, ktorá ich mala chrániť pred extrémnymi teplotami. Po spojení s Mirom preto uskutočnili opravársky výstup, ktorý trval rekordných 7 hodín 16 minút. Pri návrate nastal problém s uzavretím krytu prechodovej komory v module Kvant-2. Z tohto dôvodu sa museli vrátiť cez starú komoru v Základnom bloku.
31. mája 1990 odštartoval modul Kristall, ktorý sa spojil s komplexom na druhý pokus. 8. januára 1994 na stanicu priletel lekár a kozmonaut Valerij Poľakov a na Zem sa vrátil o 437 dní neskôr. Doteraz je držiteľom rekordu v najdlhšom neprerušenom pobyte vo vesmíre. Prvenstvo v najdlhšom pobyte na stanici Mir patrí Sergejovi Avdejevovi. Tento ruský kozmonaut pri troch letoch v rokoch 1992 až 1999 strávil vo vesmíre spolu 747 dní.3. októbra 1994 k Miru po prvýkrát vycestoval európsky kozmonaut, Nemec Ulf Merbold. Bol nielen prvým Európanom na palube Miru, ale aj prvým Európanom na palube raketoplánu. Koncom roku sa na Mir v lodi Sojuz TM-11 dostal aj prvý reportér vo vesmíre – štyridsaťosemročný Japonec Tojohiro Akijama. Niesol si so sebou šesť kamier a štyridsať hodín prázdnych pásiek.14. marca 1995 sa začala spolupráca na Mire medzi Ruskom a USA. Vo vesmírnej lodi Sojuz TM-21 okrem ruských pilotov sedel aj americký astronaut Norman Earl Thagard. Tým sa stal prvým Američanom, ktorý letel v ruskej vesmírnej lodi. Štart spôsobil na rampe problémy a tie vyústili do menšieho požiaru. Thagard sa vrátil na Zem raketoplánom Atlantis STS-71 po 115-dňovom lete. Atlantis bol prvý raketoplán, ktorý sa spojil s Mirom (29. júna 1995 o 13:00 UT). Pri odpojení raketoplánu sa oddelila aj loď Sojuz TM-21 s posádkou Miru, ktorá mala odlietajúci raketoplán so stanicou fotografovať. Vo chvíli, keď stanica ostala bez posádky, však hlavný počítač zlyhal a spolu s ním aj stabilizačný a orientačný systém. Kozmonauti po návrate túto poruchu odstránili.
Po niekoľkoročnej prestávke bol Mir rozšírený až v máji 1995, kedy sa ku komplexu pripojil modul Spektr. Pre prípad, že by sa pripojenie na prvý pokus nevydarilo, bol modul navrhnutý tak, aby mohol lietať samostatne vo vesmíre ešte 90 dní. Modul mal vo výbave tiež štyri solárne panely.
12. novembra 1995 odštartoval raketoplán Atlantis STS-74, ktorý v nákladovom priestore niesol spojovací modul DM. 15. novembra sa modul stal súčasťou komplexu.
22. marca 1996 priviezol raketoplán Atlantis na palubu Miru prvú americkú astronautku, Shannon Lucidovú, ktorá tam ostala dlhšiu dobu.
23. apríla 1996 sa do vesmíru vydala posledná časť komplexu, modul Priroda. Po jeho štarte sa vyskytol problém s dodávkou elektrickej energie. Po úspešnom spojení bol komplex konečne kompletný.
26. februára 1997 vypukol na palube Miru požiar. Príčinou bolo vzplanutie zariadenia slúžiaceho na regeneráciu vzduchu. Kozmonauti Valerij Korzun a Alexandr Kaleri požiar okamžite zaregistrovali a nasadili si plynové masky. Podľa amerického člena posádky Linengera plamene siahali do výšky 1 a pol metra a navyše blokovali prístup do lode Sojuz, ktorou mali v prípade nebezpečenstva uniknúť zo stanice. Po štvrťhodine sa podarilo požiar uhasiť, ale stanica bola plná čierneho dymu. Následne sa vyskytlo množstvo porúch: zlyhala aparatúra na filtráciu vzduchu aj systém orientácie solárnych panelov. Začiatkom apríla začala unikať chladiaca kvapalina zo systému modulu Kvant-2. Kozmonauti museli zmeniť orientáciu stanice, aby bol poškodený modul zatienený pred slnečným žiarením ďalšími modulmi a tak sa zabránilo jeho prehriatiu.
NASA bola rozhorčená z pretrvávajúcich problémov a tiež z toho, že ju o požiari na stanici informovali až po niekoľkých hodinách napriek tomu, že v tom čase sa na jej palube nachádzal americký astronaut. Nasledujúci rok uvažovala o tom, či je bezpečné posielať na Mir amerických astronautov. Vedúci strediska letov v Korľove prehlásil, že USA problémy príliš dramatizujú a situácia na palube nie je nijako mimoriadna ani nebezpečná. Až potom, čo 21. marca vysvitlo, že kozmonautovi Lazutkinovi vnikol pri oprave chladiaceho systému do oka glykol, Rusko prvýkrát pripustilo, že vážne uvažuje o evakuácii posádky.
Za najhorší a najnebezpečnejší problém, aký kedy Mir postihol, sa považuje zrážka s nákladnou loďou Progress M-34. Ku kolízii došlo 25. júna 1997 v čase 11:20 SELČ. Deň predtým bol Progress odpojený od stanice. 25. júna sa posádka pokúsila pri ručnom navádzaní o opätovné spojenie, aby sa preverila funkčnosť nového navigačného systému TORU. Loď však namiesto toho narazila do vedeckého modulu Spektr, najprv do jeho solárnych panelov, v ktorých ostala asi 40 cm diera, potom do samotného modulu, ktorý ťažko poškodila. Podľa niektorých zdrojov to bolo vinou kozmonautov Vasilija Ciblijeva a Alexandra Lazutkina, ktorí zrejme v dôsledku prepracovania a únavy Progress zle naviedli. Iní za príčinu považujú zlyhanie navádzacieho systému Progressu. Náraz spôsobil dekompresiu modulu Spektr – z modulu začal unikať vzduch. Len zázrakom nedošlo k obetiam na životoch. Mir tak prišiel o jeden zo svojich modulov, ktorý musela posádka núdzovo uzavrieť a preťať káble zaisťujúce 40 % elektrickej energie. Z desiatich solárnych panelov prišiel Mir hneď o štyri umiestnené na module Spektr, ktoré navyše patrili medzi najnovšie a najvýkonnejšie. Spolu s modulom stratili tiež množstvo amerických a ruských experimentov a tiež kajutu a všetky osobné veci vtedajšieho amerického člena posádky, Michaela Foaleho.
Následky tejto kolízie ústili do množstva ďalších porúch v chode stanice. 27. júna sa stanica na viac než hodinu vymkla spod kontroly. 3. júla nastali problémy so stabilizačným systémom. Kvôli pokusu o opravu Spektra ho museli kozmonauti odpojiť, ale tým sa Mir otočil do nevhodného uhla a na jeho solárne panely dopadalo ešte menej energie ako predtým. Kozmonauti napokon natočili Mir do správnej polohy pomocou manévrovacích rakiet. Nastala tiež porucha kyslíkového systému Elektron. Plánovaný výstup ohrozili aj kardiovaskulárne problémy veliteľa Ciblijeva. Napokon bolo rozhodnuté, že do kozmu vystúpi až ďalšia posádka.
Ruskí špecialisti vypracovali plán na aspoň čiastočnú obnovu modulu Spektr, ktorý podľa všetkého neprišiel o všetok vzduch, ale tlak v ňom bol nebezpečne nízky. Na zásobovacej lodi Progress M-35 (štart 5. júla pripojený ku stanici o dva dni neskôr) dodali na Mir niekoľko špeciálnych súčiastok, ktoré umožnili prepojiť káble zo slnečných batérií Spektra s elektroinštaláciou Miru. Nová posádka, Anatolij Soloviov a Pavel Vinogradov, pri výstupe do otvoreného priestoru nainštalovala spojovacie súčiastky medzi Mirom a Spektrom.
2. júna 1998 odštartoval raketoplán Discovery STS-91. Išlo o deviatu a poslednú misiu, ktorej cieľom bola vesmírna stanica Mir. Raketoplánom sa na Zem vrátil astronaut Andrew Thomas. 15. júna 2000 opustila Mir posledná stála posádka, Sergej V. Zaľotin a Alexandr J. Kaleri. Tri dni predtým absolvovali posledný výstup do kozmu, ktorý trval 4 hodiny 52 minút. Pri výstupe demontovali vedecké prístroje, ktoré boli umiestnené na vonkajšej časti stanice. Nepotrebné vybavenie a odpadky naložili do lode Progress M1-2, potrebný náklad a vzorky umiestnili na palubu svojej návratovej lode Sojuz-TM 30. O 19:10 UT bol uzavretý prielez medzi Sojuzom a Mirom, o 21:24:49 UT sa posledný Sojuz oddelil od stanice. 15. októbra ho nasledoval aj Progress M 1-2. V čase od 2. októbra do 25. októbra bola stanica riadená zo Zeme. Ku koncu roka strácalo riadiace stredisko so stanicou spojenie. 30. decembra 2000 vydala Vláda Ruskej federácie nariadenie organizácii Rosaviakosmos, aby zaistila bezpečné stiahnutie komplexu z obežnej dráhy.
24. januára 2001 v 04:28:42 UT z Bajkonuru odštartovala nákladná loď Progress M1-5 s nákladom 2 677 kg paliva, z toho 1 797 kg bolo určené pre navedenie Miru do atmosféry Zeme. Ak by sa jej pripojenie k Miru nepodarilo, bola pripravená tzv. záchranná expedícia na lodi Sojuz. Jej posádku tvorili  Gennadij I. Padalka a Nikolaj M. Budarin. Tá mala v prípade potreby zaistiť ručné spojenie s Mirom, no vyslanie misie napokon nebolo potrebné. O deň neskôr – 25. januára 2001 o 05:20 UT sa od Miru oddelila predchádzajúca nákladná loď Progress M-43 a uvoľnila tak zadný styčný uzol +X (na module Kvant) pre Progress M1-5.  27. januára o 05:33 UT sa Progress M1-5 v automatickom režime úspešne spojil s Mirom (ten bol v tom čase na dráhe vo výške okolo 292 km). Predchádzajúci Progress M-43 bol dňa 29. januára o 02:12 UT brzdiacim manévrom navedený do hustých vrstiev atmosféry, kde okolo 02:58 UT zanikol.
Progress M1-5 nakoniec 23. marca (keď priemerná výška dráhy klesla pod 220 km) naviedol neobývaný Mir do hustých vrstiev atmosféry tak, aby jeho zvyšky dopadli do Tichého oceánu medzi Austráliou a Južnou Amerikou. Prvý korekčný manéver začal o 00:32:47 UT (t=1251 s, Dv=9,3 m/s) motormi systému DPO (Dvigateli Pričalivanija i Orientacii) s ťahom okolo 900 N nákladnou loďou Progress M1 – 5. Výsledná dráha mala výšku približne 187 km až 218 km. O 02:01:11 UT začal druhý korekčný manéver (t=1394 s, Dv=10,4 m/s) motormi systému DPO. Výsledná dráha mala výšku približne 159 až 218 km. V oboch prípadoch pracovali motory DPO približne 32,5 minúty. Posledný brzdiaci manéver sa začal o 05:07:34 UT (t=1950 s, Dv=28 m/s) hlavným korekčným motorom SKD (Sbližajušče-Korrektirujuščij Dvigatel') s ťahom 3,1 kN, ktorý pracoval až do vyhorenia všetkých zásob pohonných látok. Zážih nastal nad Stredozemným morom. V čase 05:40 UT bol posledný brzdiaci manéver úspešne ukončený a Mir bol na plánovanej zostupovej dráhe.
Okolo 05:41 UT Mir vstúpil do atmosféry vo výške 120 km východne od Filipín. Najskôr sa odlomili a boli zničené antény a solárne panely. Potom došlo k vlastnému rozpadu stanice na jednotlivé moduly a ich zničeniu pôsobením aerodynamického ohrevu a aerodynamických síl vo výškach medzi 90 km až 40 km. Táto fáza zániku bola pozorovaná množstvom svedkov z ostrovov Fidži.
Okolo 06:00 UT dopadli zvyšky Miru do Tichého oceánu. Väčšina úlomkov sa roztavila a zhorela v atmosfére, ale množstvo z nich s celkovou hmotnosťou 20 až 25 ton dopadlo na hladinu oceánu. Najväčšie zachované časti mohli dosahovať hmotnosť okolo 700 kg. Rozmery dopadovej elipsy sa odhadujú na 6 000×200 km so stredom v bode so súradnicami 44.25° j.š., 150.4° z.d.
Ako sa Mir blížil ku koncu svojej životnosti, množili sa návrhy nenechať stanicu zaniknúť v atmosfére, ale poskytnúť ju na komerčné účely. 17. februára 2000 bola založená spoločnosť MirCorp, ktorú zo 40 % vlastnila skupina investorov americkej skupiny Gold and Appel. Jedným z prvých plánov spoločnosti MirCorp bolo natočiť film režiséra Jurija Karu s kozmonautickou tematikou, pričom niektoré scény mali byť natáčané práve na stanici Mir. Z tohto dôvodu sa mal stať jedným z troch členov posádky misie Sojuz TM-30 neprofesionálny kozmonaut, herec Vladimir Steklov. Pôvodne sa dokonca uvažovalo o tom, že loď Sojuz TM-30 vynesie na orbitu dvoch hercov a len jedného profesionálneho kozmonauta. Steklov absolvoval aj časť kozmonautického výcviku, ale 16. marca 2000 bolo rozhodnuté, že z finančných dôvodov nepoletí. Rozpočet len tej časti filmu, ktorú predstavovalo nakrúcanie v kozme, dosahoval približne 20 miliónov dolárov.
Medzi ďalšie nerealizované plány spoločnosti MirCorp bolo urobiť z Miru reklamné centrum, vybudovať v ňom internetový portál či posielať naň platiacich vesmírnych turistov. Niektoré zastarané moduly stanice mali byť nahradené novými. Na tlačovej konferencii usporiadanej krátko po pristátí lode Sojuz TM-30 bol predstavený prvý platiaci kozmický turista Dennis Tito. Hoci Dennis Tito sa na Mir napokon nikdy nedostal, aj tak sa stal prvým kozmickým turistom sveta, keď v roku 2001 vzlietol do vesmíru v kozmickej lodi Sojuz TM-32.
O využitie Miru prejavila záujem aj televízna stanica NBC, ktorá chcela natáčať program s názvom Destination:Mir. Dvanásť dobrovoľníkov malo absolvovať výcvik v Hviezdnom mestečku a po ich postupnom vyraďovaní by zostal jediný víťaz, ktorý by skutočne letel na Mir. Ku koncu roku 2000 však silneli obavy s neustálych porúch zariadenia stanice. K nim sa pridal ešte aj tlak zahraničných partnerov, aby Rusko sústredilo všetky svoje sily na budovanie Medzinárodnej vesmírnej stanice a nesnažilo sa udržať v prevádzke dosluhujúci Mir. Riešenie technických problémov stálo v roku 2000 posádky 80 % pracovného času. Ruská vláda napokon na jeseň 2000 uvoľnila sumu 25 miliónov dolárov na ukončenie prevádzky Miru.
Mark Traa. Člověk a vesmír.    [s.l.] : [s.n.], 2006.       ISBN 80-7234-525-7.    
Tomáš Přibyl. Příběh stanice Mir.    [s.l.] : Vlastný náklad, 2001.       ISBN 80-238-6789-X.

Mitsubishi Lancer Evolution (často tiež iba Lancer Evo či Evo) je športový derivát vozidla Mitsubishi Lancer vo verzii sedan, vyrábaný automobilkou Mitsubishi Motors. Vyrábal sa v 10. generáciach v rokoch 1992 až 2016. Spoločným znakom všetkých vozidiel Mitsubishi Lancer Evolution je motor so zdvihovým objemom 2000 cm³ prepĺňaný turbodúchadlom a pohon 4x4.Vozidlo bolo pôvodne určené len pre japonský trh, ale prostredníctvom predajných sietí Ralliart vo Spojenom kráľovstve a iných európskych krajinách je Lancer Evolution v Európe dostupný od roku 1998. Automobilka Mitsubishi sa rozhodla v roku 2003 pre vývoz ôsmej generácie Lanceru Evolution do USA po tom, čo sa osvedčil úspech automobilky Subaru, ktorá vtedy ponúkla na americký trh jeho priameho konkurenta Imprezu WRX.Posledná, desiata generácia Lanceru Evolution bola uvedená na trh v Japonsku v roku 2007 a na zahraničné trhy v roku 2008.
Originálny Lancer Evolution mal súťažiť v Majstrovstvách sveta v rely. Používal 2-litrový, turbom prepĺňaný DOHC motor spolu s pohonným ústrojenstvom 4x4 s vozidla Mitsubishi Galant VR-4 v ráme Lanceru a bol predávaný v modeloch GSR a RS. Lacnejšia verzia neobsahovala elektricky ovládané okná, zadný stierač a ďalšiu výbavu a mala oceľové kolesá, kvôli ktorým bola o 70 kg ľahšia než verzia GSR (1 238 kg). Používal motor 4G63, ktorý dával výkon 187 kW/247 koní pri 6000 otáčkach za minútu a 309 Nm pri 3000 otáčkach za minútu. Prvých 5,000 kusov sa predalo v rokoch 1992 až 1993. Maximálna rýchlosť bola 228 km/h.
Lancer Evolution II bol vyrábaný od roku 1993 až do roku 1995. Vylepšenia pozostávali hlavne zo zlepšenia riadenia, vrátane menších úprav rázvoru náprav, väčších stabilizátorov, karosérie vylepšenej väčším zadným spojlerom a pneumatík so šírkou väčšou o 10 mm. Takisto mal palivovú nádrž s objemom 50 litrov. Montoval sa rovnaký motor len so zvýšeným výkonom motora na 188 kW/256 koní pri rovnakom krútiacom momente.
V auguste 1995 prišiel na trh Lancer Evolution III, ktorý mal niekoľko vylepšení oproti predchádzajúcim modelom. Nový, viac agresívny dizajn a nanovo vymodelovaný nos pre zlepšenie prívodu vzduchu k chladiču, medzichladiču a brzdám. Nové postranné prahy, lišty zadného nárazníku a väčší zadný spojler boli montované kvôli zníženiu hmotnosti. Upravený motor mal vyšší kompresný pomer ako predchádzajúca generácia, a nové turbodúchadlo s označením TD05H-16G-7 a kompresor s priemerom 68 mm s označením 16G6. Kompresný pomer mal hodnotu 9.0:1.
Platforma Lanceru bola v roku 1996 kompletne zmenená a aj spoločne s verziou Evolution, ktorý sa stal celosvetovo populárny. Boli k dispozícii dve verzie výbavy, a to RS a GSR. Verzia RS bola vyrobená ako súťažný automobil so samosvorným diferenciálom na prednej náprave a trecím samosvorným diferenciálom za zadnej náprave. Verzie RS a GSR spoločne zdieľali nové turbodúchadlo Twin Scroll, ktoré pomohlo zvýšiť výkon na 257 kW/350 koní pri 6500 ot/min a 422 Nm pri 4000 ot/min. Vo verzii GSR sa používa nový systém kontroly trakcie Active Yaw Control, ktorý cez senzory v riadení a v motore počítačom rozdeľuje krútiaci moment na jednotlivé kolesá zadnej nápravy. Evolution IV sa odlišuje hlavne dvomi veľkými hmlovkami v prednom nárazníku (voliteľne vo verzii RS) a novo navrhnutými zadnými svetlami, ktoré sa stali štandardom v ďalších dvoch generáciách (Evolution V a Evolution VI). Táto generácia mala zvýšená hmotnosť o 40 kg, a to najmä v dôsledku zväčšenia počtu technologických zariadení, čo bolo ale kompenzované zvýšeným výkonom-hmotnosť verzie RS je 1 260 kg a verzie GSR je 1 345 kg. Od tejto generácie sa konštruktéri Mitsubishi rozhodli zaviesť nové vezie Lancerov Evolution aj na civilný trh.
V roku 1997 vytvorilo WRC novú World Rally Car triedu, a zatialčo tieto automobily museli dodržiavať Group A štandardy, nemali dodržiavať homologačné predpisy. Mitsubishi prepracovalo Lancer Evolution IV s ohľadom na tieto skutočnosti a predstavil Evolution V v roku 1998.
Bodykit mal rozšírené oblúky blatníkov vpredu aj vzadu a nový hliníkový zadný spojler nahrádzajúci verziu IV FRP s nastaviteľným uhlom pre zmenu prítlaku.
Rozchod kolies bol zväčšený o 10 mm, ofset kolies bol zmenený z ET45 na ET38 spoločne s priemerom kolies, ktorý bol zväčšený z 16" na 17", kvôli montáži väčších bŕzd Brembo
Motor bol posilnený v niekoľkých oblastiach a tiež časovanie vačky bolo zväčšené. Boli odľahčené piesty a zmenšené ich obruby. 510 cc vstrekovače boli nahradené 560 cc vstrekovačmi pre lepšiu spoľahlivosť motora. ECU jednotka bola vymenená za jednotku zahŕňajúcu flash ROM, ktorá dovoľuje vyšší plniaci tlak turbodúchadla TD-05HR.Okrem toho turbodúchadlo bolo opäť vylepšené. Krútiaci moment bol zväčšený na 373 Nm pri 3000 ot/min. Výkon oficiálne zostal rovnaký 206 kW/280 koní, hoci niektorí vyhlasujú, že výkon bol v skutočnosti trochu vyšší.
V generácii Evolution VI sa zmenilo predovšetkým zameranie na chladenie a životnosť motora. Ten dostal väčší medzichladič, väčší olejový chladič, nové piesty, spolu s titánovo-hliníkovými lopatkami turbodúchadla pre model RS, ktorý bol prvý vo výrobe. Tiež dostal nový bodykit s najväčšou zmenou v prednom nárazníku, kde boli obrovské hmlovky zmenšené a presťahovali sa do rohov pre lepšie prúdenie vzduchu. Nový model bol pridaný do modelovej línie GSR a RS, známy ako RS2, teda RS s niekoľkými doplnkami z verzie GSR. Ďalšia limitovaná edícia RS bola známa ako RS Sprint, teda verzia RS ladená firmou Ralliart z Anglicka. Verzia RS Sprint bola odľahčená a takisto bol zvýšený výkon na 246 kW/330 koní.
Ešte jedna limitovaná edícia Lanceru Evolution VI sa objavila v roku 1999. Tommi Mäkinen Edition, pomenovaná podľa fínskeho pretekára rely Tommiho Mäkinena, ktorý vyhral 4-krát s Mitsubishi šampionáty WRC. Táto edícia obsahovala iný predný nárazník červeno-čierne sedadlá Recaro (s vyšitým nápisom Tommi Mäkinen), biele 17" kolesá Enkei, kožený volant Momo a hlavica radiacej páky, titánové turbodúchadlo, výztuž tlmičov prednej nápravy, znížený podvozok, a rýchlejší celkový prevod. Okrem iných farieb bola edícia Tommi Mäkinen bol v bielej, červenej, čiernej, modrej alebo striebornej s možnosťou špeciálnych nálepiek podobných súťažnému vozidlu Tommiho Mäkinena. Toto auto je niekedy označované ako Evolution 6½, Evolution 6.5, alebo TME.
V roku 2001 bola automobilka Mitsubishi nútená Medzinárodnou automobilovou federáciou k pretekom WRC za použitia pravidiel WRC na stavbu vozidla, ktoré by nemuselo dodržiavať ani pravidlá Triedy A a ani homologačné predpisy. Lancer Evolution VII bol založený na platforme väčšieho modelu Lancer Cedia a preto mal aj vyššiu hmotnosť oproti Lanceru Evolution VI, ale s niekoľkými dôležitými vylepšeniami podvozku. Najväčšou zmenou bolo pridanie aktívneho stredového diferenciálu a efektívnejšieho samosvorného diferenciálu. Krútiaci moment bol zväčšný na hodnotu 385 Nm bez väčšieho nasávania vzduchu aj bez zvýšenia výkonu, ktorý zostal na hodnote 206 kW/280 koní.
Zavedenia Lanceru Evolution VII prišlo v prvom rade s automatickým hnacím ústrojenstvom, ktoré bolo zahrnuté do modelu GT-A. Model GT-A bol vyrábaný len v roku 2002 a obsahoval nasledujúce doplnky: GT-A diamantom brúsené 17" kolesá z ľahkých zliatin, číre šošovky zadných svetiel a predné svetlomety v štýle all-in-one (neskôr použité v Lanceri Evolution VIII). Verzia GT-A bola k dispozícii buď bez zadného spojlera, krátky spojler (neskôr použitý v Lanceri Evolution VIII 260) a thunderspoiler montovaný v štandardných modeloch Evolution VII. Najrozdielnejším rysom bola hladká kapota bez otvorov pre chladenie motora. Aj keď má menšie chladiace schopnosti, bola navrhnutá tak, aby dávala menší odpor vzduchu pri diaľničných rýchlostiach.
Interiér môže bzť špecifický buď s použitím továrenských možností velúrového luxusného čalúnenia, celého koženého interiéru alebo so športovými sedadlami Recaro. GT-A interiér bol odlišný v tom, že mal chrómované kľučky dverí rôzne časti prístrojovej dosky a chrómované rámčeky okolo budíkov.
5-rýchlostná automatická prevodovka, ktorú Mitsubishi nazývalo "fuzzy logic", čo znamenalo že prevodovka sa mohla "naučiť" jazdné vlastnosti vodiča a prispôsobila čas preradenia a podľa toho aj podraďovala. Výkon bol trochu znížený oproti verzii s manuálnou prevodovkou na 194 kW/264 koní. Prevodovka vo verzii GT-A  sa už znovu neobjavila v Lanceri Evolution VIII, ale montovala sa do kombi verzie Lancer Evolution IX Wagon. Neskôr bola nahradená Twin Clutch SST dvojspojkovou prevodovkou pri zavedení Lanceru Evolution X.
Evolution VIII bol v roku 2003 upravený, tentoraz s 17-palcovými sivými kolesami Enkei, brzdami Brembo, tlmičmi Bilstein kvôli zvládnutiu trakcie a 5-rýchlostná manuálna prevodovka, ktorá prenáša výkon 202 kW/280 koní. Pôvodne jednorazový model bol taký úspešný, že do roku 2005 bol k dispozícii v štyroch verziách: štandardný model GSR v Japonsku, RS s oceľovou strechou, 5-rýchlostnou manuálnou prevodovkou a štandardnými kolesami (bez prebytočných komponentov ako vnútorné mapové osvetlenie, elektrické ovládanie okien/dverí, rádio), SSL (so strešným oknom, subwooferom v kufri a koženými sedalami) a MR, ktorý prišiel so samosvorným diferenciálom na prednej náprave, hliníkovou MR hlavicou radiacej páky, karbónovou hlavicou ručnej brzdy, 17-palcovými kolesami BBS, hliníkovou strechou a 6-rýchlostnou manuálnou prevodovkou. Nový Evolution VIII prišiel aj so športovými chrómovanými zadnými svetlami.
Lancer Evolution VIII MR používal hladké ale účinné tlmiče Bilstein kvôli lepšej manipulácii. Hliníkový strešný panel a ďalšie zníženie hmotnosti znížili celkové ťažisko vozidla pre lepšie vlastnosti. Detailné zlepšenia urobilo Mitsubishi montážou vlastného elektronického systámu pohonu všetkých kolies, ACD 5 + Super AYC 6 trakčnú kontrolu a športový ABS systém. Lancer Evolution VIII bol prezentovaný verejnosti v roku 2003 na Tokyo Motor Show s označením MR, tradične rezervovaným pre vysoko-výkonné verzie automobilkou Mitsubishi Motors (prvýkrát použité na vozidle Galant GTO). Ostatné diely verzie MR sú kolesá BBS z ľahkých zliatin, vyššie uvedené tlmiče Bilstein a hliníkový strešný panel. V Spojenom kráľovstve bolo predstavených veľa špeciálnych verzií Lanceru Evolution VIII vrátane FQ300, FQ320, FQ340 a FQ400 verzií. Tieto verzie disponovali výkonom 305, 325, 345 a 405 koní (227, 239, 254 a 298 kW). Hoci Mitsubishi doteraz nepotvrdilo skutočnosť, že písmená FQ údajne znamenajú "f**king quick", teda v preklade "skurvene rýchly".FQ400 sa predával cez UK Ralliart a disponoval výkonom 302 kW/411 koní z jeho 2-litového 4G63 motora kvôli jeho osobitnému tuningu britských firiem ako Rampage Tuning, Owen Developments a Flow Race Engines. S 202,9 koňmi na liter zdvihového objemu je jedným z najvýkonnejších vozidiel čo sa týka litrového výkonu. S pohotovostnou hmotnosťou 1 450 kg zvládol zrýchlenie z 0 na 96 km/h za 3,5 sekundy, z 0 na 160 lm/h za 9,1 sekundy, 1/4 míle za 12,1 sekundy pri konečnej rýchlosti 190 km/h a maximálnou rýchlosťou 282 km/h pri jeho cene £47,000. Televízna motoristická séria Top Gear preukázala, že FQ400 mohol prekvapivo držať krok z Lamborghini Murciélagom na okruhu skúšobnej trate. Jazdec Stig zaznamenal s FQ400 čas jedného kola 1 minúta 24,8 sekundy, čo je o 1,1 sekundy viac ako Murciélago, ktoré dosiahlo čas 1 minúta 23,7 sekundy. V podobnom teste uskutočnenom magazínom Evo bol Evolution schopný prejsť kolo Bedford Autodrome rýchlejšie ako Audi RS4 a Porsche Carrera 911 4S.
Mitsubishi predstavilo Evolution IX v Japonsku dňa 3. marca 2005, a vystavil vozidlá pre európsky trh na Geneva Motor Show v ten istý deň. Severoamerický trh sa dočkal Evolutionu IX na výstave New York International Auto Show, ale o mesiac neskôr. 2.0 L 4G63 motor s technológiou MIVEC (variabilné časovanie ventilov) a revidovaný dizajn turbodúchadla zvýšil oficiálny výkon na kľukovom hriadeli na 214 kW/291 koní s krútiacim momentom 392 Nm.
Tri verzie Lanceru Evolution IX boli predstavené pre Japonsko, Európu a Áziu. Hoci všetky modely používajú 291 koňový motor, krútiaci moment sa líši. V Európe, ale, bol Evolution IX osadený motorom s výkonom 206 kW/280 koní. GSR model produkuje 400 Nm krútiaceho momentu, kým verzie RS a GT produkujú 407 Nm.
RS – (rally sport) má 5-rýchlostnú prevodovku, hliníkovú strechu, širší rozchod kolies, minimálny interiér, samosvorný diferenciál a titánovo-horčíkové turbodúchadlo, dostupné v ľavostrannom riadení.
GT – 5-rýchlostná prevodovka, je to mechnicky v podstate model RS, ale s niektorými GSR črtami (hlavne interiérové doplnky).
GSR – 6-rýchlostná prevodovka, jednorúrové tlmiče Bilstein, hliníková strecha, širší rozchod kolies, S-AYC (Super Active Yaw Control), 2-DIN rádio
MR Ralliart Edition – je na základe Lanceru Evolution VI Tommi Makinen Edition, japonský Lancer Evolution IX MR Edition bol exkluzívne upravený firmou Ralliart, vzhľadom takmer rovnaký ako civilné Evo IX, ale s karbónovým predným spodným spojlerom nárazíka, oficiálnym zovňajškom Ralliart, 17 palcovými 1-dielnymi čiernymi kolesami Ralliart (iba exkluzívne pre Japonský trh).
2500 kusov limitovanej edície Evolution IX Wagon bolo predstavených v Japonsku, krátko po debute sedanu. Použitá bola zadná časť z Lanceru Sportback Wagon transplantovaná do sedanu. Boli predstavené dva modely: GT so 6-rýchlostnou manuálnou prevodovkou a GT-A s 5-rýchlostnou automatickou prevodovkou. Tak ako iné verzie, mala verzia Wagon zmenené chrómové lišty a inak navrhnuté sedadlá, zvyšok interiéru bol rovnaký ako v sedane.
V roku 2005 Mitsubishi predstavilo koncept ďalšej genrácie Lanceru Evolution na 39. ročníku autosalónu Tokyo Motor Show, ktorý niesol názov Concept-X. Koncept navrhol Omer Halilhodžić zo spoločnosti Európskeho dizajnového centra.Mitsubishi predstavilo v roku 2007 druhý koncept s názvom Prototype-X na výstave North American International Auto Show (NAIAS).Lancer Evolution X má novo navrhnutý prepĺňaný motor 4B11T s objemom 2.0 L (1 998 cm³) celohliníkový radový štvorvalec. Výkon a krútiaci moment závisia na trhu, kde sa predáva, ale všetky verzie majú aspoň 230 kW/305 koní. (JDM verzia), verzia predávaná v USA má o niečo vyšší výkon. Britské modely sú prerábané tamojšou firmou v súlade s predchádzajúcimi MR edíciami nesúcimi označenie FQ. Možnosti výkonov motorov pre britský trh je od 250 kw/320 koní do 300 kW407 koní.
Dve verzie vozidla sú predávané v USA: Lancer Evolution MR so 6-rýchlostnou dvoj-spojkovou prevodovkou (TC-SST). Druhá verzia GSR má 5-rýchlostnú manuálnu prevodovku. Evolution X má systém permanentného pohonu všetkých štyroch kolies S-AWC (Super All Wheel Control), ktorý je pokročilejšou verziou systému AWC používanom v predchádzajúcej generácii.

Mocninová funkcia je typ elementárnej matematickej funkcie jednej premennej, v ktorej vystupuje len jeden člen s mocninou. Mocninová funkcia je špeciálnym prípadom polynomickej funkcie. Najznámejším príkladom mocninovej funkcie je špeciálny prípad kvadratickej funkcie. Podľa stupňa mocniny premennej sa rozlišujú mocninové funkcie rôznych druhov. V začiatkoch budovania matematickej teórie o funkciách boli predmetom skúmania práve mocninové funkcie, z ktorých bolo odvodené množstvo vlastností a vzťahov. K mocninovým funkciám sa neskôr pridružili aj ďalšie funkcie a spolu vytvorili skupinu pod názvom elementárne funkcie. Pomocou základných mocninových funkcií je možné modelovať veľmi veľa jednoduchých situácii a javov. Svoje opodstatnenie našli v samotnej matematike, vo fyzike, ekonómii a v mnohých ďalších oblastiach.
Krajne asymetrickým rozdelením/rozložením sa zaoberal napr. český geograf, demograf a štatistik Jaromír Korčák v dielach Deux types fondamentaux de distribution statistique (1938) lebo 
    {\displaystyle f:\mathbb {R} \mapsto \mathbb {R} ;x\mapsto f(x)=n\cdot x^{a}}
   ide o mocninovú funkciu s kladným celočíselným mocniteľom alebo s prirodzeným mocniteľom.
Mocninové funkcie sa rozlišujú podľa stupňa mocniny premennej, ktorú obsahujú. Lineárna a konštantná funkcia sú špeciálnym prípadom mocninovej funkcie. Obvykle sa ale v definícii týchto funkcii nepíšu mocniny. V nasledovnej tabuľke sú mocninové funkcie s ich názvami nanajvýš tretieho stupňa:
Vlastnosti mocninových funkcií sú závislé od stupňa mocniny. Grafy tohto typu funkcií sú rôzne, čo závisí opäť od veľkosti a druhu mocniteľa. Napríklad parabola alebo hyperbola. Mocninové funkcie s kladným mocniteľom majú tú spoločnú vlastnosť, že všetky prechádzajú začiatkom sústavy súradníc. Ostatné vlastnosti sa navzájom líšia. Keďže vlastnosti závisia od mocniteľa, je lepšie obmedziť sa na funkcie s celočíselným párnym resp. nepárnym mocniteľom.
    {\displaystyle f:\mathbb {R} \mapsto \mathbb {R} ;x\mapsto f(x)=n\cdot x^{2a}}
    {\displaystyle f:\mathbb {R} \mapsto \mathbb {R} ;x\mapsto f(x)=n\cdot x^{2a+1}}
    {\displaystyle f:\mathbb {R} \mapsto \mathbb {R} ;x\mapsto f(x)=n\cdot x^{-2a}}
    {\displaystyle f:\mathbb {R} \mapsto \mathbb {R} ;x\mapsto f(x)=n\cdot x^{-2a-1}}
Súčtom viacerých mocninových funkcií vznikne polynóm určitého stupňa. Spravidla sa označuje symbolom 
   označuje premennú. Stupeň polynómu sa určí podľa najvyššej mocniny, ktorú obsahuje. Polynómy tvoria nadradenú skupinu funkcií k mocninovým, nazvanú polynomické funkcie.
    {\displaystyle a_{0}+a_{1}x+a_{2}x^{2}+\cdots +a_{n}x^{n}+\cdots =\sum _{n=0}^{\infty }a_{n}x^{n}}
    {\displaystyle a_{0}+a_{1}(x-x_{0})+a_{2}(x-x_{0})^{2}+\cdots +a_{n}(x-x_{0})^{n}+\cdots =\sum _{n=0}^{\infty }a_{n}(x-x_{0})^{n}}
  . K určeniu polomeru konvergencie sa používajú klasické metódy pre konvergenciu nekonečných číselných radov. Ak je polomer konvergencie nenulový, potom je súčet mocninového radu spojitá funkcia v 
    {\displaystyle \sum _{n=0}^{\infty }\int _{a}^{b}a_{n}x^{n}=\int _{a}^{b}a_{0}\,\mathrm {d} x+\int _{a}^{b}a_{1}x\,\mathrm {d} x+...}
    {\displaystyle (n\cdot x^{a})':=\lim _{h\to 0}{\frac {n(x+h)^{a}-nx^{a}}{h}}}
    {\displaystyle {\begin{array}{rl}(nx^{a})':=&\lim \limits _{h\to 0}{\dfrac {n(x+h)^{a}-n\cdot x^{a}}{h}}=\lim \limits _{h\to 0}{\dfrac {n\cdot \sum \limits _{i=0}^{a}{a \choose i}x^{a-i}\cdot h^{i}-n\cdot x^{a}}{h}}=\lim \limits _{h\to 0}{\dfrac {n\cdot (x^{a}+a\cdot x^{a-1}h+\cdots +h^{a})-n\cdot x^{a}}{h}}=\\=&\lim \limits _{h\to 0}{\dfrac {h\cdot (n\cdot a\cdot x^{a-1}+\cdots +n\cdot h^{a-1})}{h}}=n\cdot a\cdot x^{a-1}\end{array}}}
    {\displaystyle F(x)=n\int x^{a}\,{\textrm {d}}x={\frac {n\cdot x^{a+1}}{a+1}}+C;\;a\neq -1}
Tento integrál sa nazýva aj tabuľkový integrál. Primitívna funkcia k mocninovej funkcii je od nej o jeden stupeň vyššia (hodnota mocniny sa zvýši o jeden stupeň). To znamená, že primitívna funkcia k lineárnej je kvadratická, ku kvadratickej je kubická atď. Špeciálnym prípadom je nepriama úmernosť, kde primitívna funkcia vyzerá nasledovne
    {\displaystyle F(x)=n\int {\frac {1}{x}}\,{\textrm {d}}x={\ln |x|}^{n}+C;\;x\neq 0}
    {\displaystyle n\int _{U}x^{a}\,{\textrm {d}}x={\frac {n(\beta ^{a+1}-\alpha ^{a+1})}{a+1}}}
    {\displaystyle n\int _{U}{\frac {1}{x}}\,{\textrm {d}}x=\ln \left|{\frac {\beta }{\alpha }}\right|^{n}}
Pomocou mocninových funkcií je možné modelovať rôzne jednoduché situácie z bežného života. Príkladom môžu byť ekonomické aplikácie, fyzikálne aplikácie i aplikácie priamo v matematike.
Jednoduchou, ale významnou fyzikálnou aplikáciou mocninových funkcií je opis dráhy telesa pri voľnom páde. Tento jav popisuje funkcia
   je gravitačná konštanta. Podľa druhu mocninovej funkcie ide o kvadratickú funkciu, kde ako premenná vystupuje čas - 
V matematike by sa dala aplikácia hľadať pri výpočtoch obsahov a objemov. Aby vznikla funkcia jednej premennej, je možné opísať závislosť obsahu štvorca od veľkosti jeho strany. Tento jav sa dá popísať funkciou obsahu štvorca
   a vyjadruje dĺžku strany štvorca. Iný príklad by bol na výpočet obsahu rovnoramenného pravouhlého trojuholníka. Táto funkcia je
Aplikácia kubickej funkcie by sa dala hľadať pri výpočte objemu kocky a táto funkcia potom vyzerá nasledovne
Podobne ako pri trojuholníku, z funkcie objemu kocky by sa dala vyjadriť funkcia objemu ihlana. Zovšeobecnením predchádzajúceho je možné zistiť, že všetky matematické vzorce pre výpočet nejakej kvantity, sú závislé od hodnôt, ktoré do vzťahu dosadzujeme. Všetky tieto predpisy sú teda funkcie a hodnoty, ktoré sa do nich dosadzujú, sú chápané ako premenné.
Aplikácie nepriamej úmernosti možno hľadať v praktických situáciách. Nepriama úmernosť vyjadruje taký vzťah dvoch veličín, že nárast jednej spôsobí pokles druhej a opačne. Všeobecne sa problémové úlohy nepriamej úmernosti riešia cez tzv. trojčlenku. Jednoduchý príklad objasňuje základný princíp nepriamej úmernosti: Auto prejde pri rýchlosti 100 km/h určitú vzdialenosť za 30 minút. Ako dlho by autu trvala rovnaká cesta, ale pri rýchlosti 120 km/h? Zostavením trojčlenky
    {\displaystyle \uparrow {\begin{array}{ccc}100&\cdots &30\\120&\cdots &y\\120:100&=&30:y\end{array}}\downarrow }
Výpočtom danej rovnice dostávame výsledok, že auto prejde pri rýchlosti 120 km/h danú vzdialenosť za 25 minút. Na trojčlenku sa dá pozrieť aj všeobecnejšie. Ak by sme potrebovali opakovať ten istý algoritmus s inou rýchlosťou, potom treba zopakovať celý výpočet trojčlenky. Jednoduchým odvodením všeobecného vzťahu je možné vyhnúť sa počítaniu cez trojčlenku a chápať zápis ako funkciu:
    {\displaystyle \uparrow {\begin{array}{ccc}100&\cdots &30\\x&\cdots &f(x)\\x:100&=&30:f(x)\end{array}}\downarrow }
  , ktorá vyjadruje počítaný čas. Z matematického hľadiska ide o mocninovú funkciu - nepriamu úmernosť a číslo 3000 nazýva koeficient nepriamej úmernosti 
Korčákov zákon čiže zaujímavá história Prírodnej duality štatistického rozloženia (po česky)
Neil Alden Armstrong (* 5. august 1930, Wapakoneta – † 25. august 2012, Cincinnati) bol americký astronaut a prvý človek, ktorý vstúpil na povrch Mesiaca. 
Predtým, než sa stal astronautom, slúžil ako pilot v americkom námorníctve, pričom bojoval vo kórejskej vojne. Po odchode z námorníctva vyštudoval letecké inžinierstvo na Purdueovej univerzite a stal sa skúšobným pilotom Národného poradného výboru pre letectvo (NACA) v dnešnom Armstrongovom leteckom výskumnom stredisku, kde sa pri viac než 900 letoch zúčastnil testov mnohých typov lietadiel. Od roku 1958 sa postupne zapojil do programu amerického vojenského letectva, Man In Space Soonest (Človek vo vesmíre čo najskôr), testovania raketového lietadla North American X-15 a vývoja raketoplánu Boeing X-20 Dyna-Soar.
V roku 1962 prešiel do oddielu astronautov NASA. Jeho prvým kozmickým letom bola misia Gemini 8 v marci 1966. Počas nej sa loď Gemini 8 stretla a spojila s bezpilotným raketovým stupňom Agena TV-8. Astronauti Armstrong a David Scott tak uskutočnili prvé spojenie dvoch telies na obežnej dráhe. Druhým a posledným letom Armstronga bola misia Apollo 11. Zatiaľ čo Michael Collins krúžil vo veliteľskom module okolo Mesiaca, Neil Armstrong a Buzz Aldrin 20. júla 1969 ako prví ľudia pristáli na Mesiaci. Armstrong 21. júla vystúpil ako prvý človek na jeho povrch, čím sa stal svetovo známou osobnosťou.
V roku 1971 odišiel z NASA a vyučoval na univerzite v Cincinnati, potom bol hovorcom a členom správnych rád niekoľkých spoločností. Zomrel v roku 2012 na komplikácie po operácii srdca.
Narodil sa v meste Wapakoneta v štáte Ohio. Jeho rodičmi boli Stephen Koenig Armstrong a Viola Louise Engelová, mal dvoch mladších súrodencov, June a Deana. Jeho otec bol audítorom pracujúcim pre ohijskú vládu, rodina sa preto často sťahovala. Už v detstve sa nadchol pre lietanie. Prvýkrát videl lietadlá ako dvojročný, keď ho otec vzal na letecké preteky. V lietadle sedel prvýkrát v šiestich rokoch pri vyhliadkovom lete vo Forde Trimotor.V siedmich rokoch si zarobil prvé peniaze – za sekanie trávy na cintoríne, neskôr si privyrábal pochôdzkami pre miestnu drogériu. Staval modely lietadiel, roku 1944 dochádzal do leteckého kurzu a v pätnástich rokoch získal pilotný preukaz, skôr než vodičský preukaz. Bol aktívnym skautom. Neskôr pri lete k Mesiacu poslal pozdrav práve prebiehajúcemu národnému stretnutiu skautov; skautský emblém bol aj medzi osobnými vecami, ktoré si vzal do lode.V roku 1947 začal študovať na Purdueovej univerzite, odbor letecké inžinierstvo. Stal sa len druhým členom rodiny, ktorý študoval na vysokej škole. Prijali ho tiež na Massachusetts Institute of Technology (MIT), ale jeden jeho známy – absolvent univerzity – ho presvedčil, že pre kvalitné vzdelanie nemusí odchádzať do Massachusetts. Na Purdueovej univerzite lietal v tamojšom leteckom klube a v druhom ročníku hral v univerzitnom koncertnom súbore na barytónový roh; k súboru sa hlásil aj po odchode z NASA a poskytol mu nemalý finančný dar. Armstrongovo vzdelanie financovalo americké námorníctvo v rámci tzv. Hollowayovho plánu. Podľa plánu mal za úhradu nákladov štúdia študent medzi druhým a tretím ročníkom školy odslúžiť tri roky v námorníctve.
Námorníctvo ho povolalo do služby v januári 1949. Na základni Pensacola absolvoval 18-mesačný letecký výcvik počas ktorého získal kvalifikáciu námorného letca schopného slúžiť na lietadlových lodiach. Dňa 16. augusta 1950, dva týždne po jeho dvadsiatych narodeninách, námorníctvo Armstronga informovalo, že je plne kvalifikovaný námorný letec.  Pridelený bol na základňu v San Diegu, o dva mesiace neskôr prešiel k 51. stíhacej peruti (VF-51) vyzbrojenej prúdovými stíhačkami F9F Panther. S týmto lietadlom po prvýkrát vzlietol 5. januára 1951. V júni 1951 po prvýkrát pristál na lietadlovej lodi USS Essex. Koncom júna eskadra na palube lietadlovej lode Essex vyrazila do kórejskej vojny.
Na prvý bojový let v Kórei vzlietol 29. augusta 1951; sprevádzal prieskumné lietadlo pri fotografovaní Sŏngdžinu. O päť dní neskôr, 3. septembra, pri bombardovaní skladov západne od Wonsanu v nízkej výške jeho lietadlo zasiahla paľba severokórejskej protilietadlovej obrany. Keď sa snažil získať kontrolu nad strojom, vrazil krídlom do asi 6-metrovej tyče, ktorá na krídle prerazila asi metrovú trhlinu. Aj napriek tomu sa dokázal vrátiť nad vlastné územie a katapultovať.Počas nasadenia v Kórei vykonal 78 bojových letov s celkovou dĺžkou 121 hodín, napospol v januári 1952. Získal Leteckú medailu (Air Medal) za dvadsať bojových letov, Zlatú hviezdu (Gold Star) za ďalších dvadsať a Medailu za službu v Kórei (Korean Service Medal). Od námorníctva odišiel 23. augusta 1952 v hodnosti mladšieho poručíka (Lieutenant (junior grade), LTJG). Ešte osem rokov zostal v zálohe, do 21. októbra 1960.Po skončení služby u námorníctva sa vrátil na univerzitu, dokončil ju v roku 1955 s titulom bakalár vied (Bachelor of Science). Neskôr, v roku 1970, absolvoval na University of Southern California magisterské štúdium (s titulom Master of Science) v rovnakom odbore, leteckom inžinierstve. Na univerzite sa zoznámil so študentkou ekonómie Janet Elizabeth Shearonovou, s ktorou sa oženil v januári 1956. Janet s ním odišla do Kalifornie a nedokončila štúdium, čo neskôr ľutovala.
Po dokončení univerzity sa rozhodol stať civilným skúšobným pilotom Národného poradného výboru pre letectvo (NACA; predchodca NASA): zažiadal si o zamestnanie v High-Speed Flight Station (dnes Armstrongovo letecké výskumné stredisko) na Edwardsovej leteckej základni v Kalifornii. Nebolo tu voľné miesto, preto prijal miesto v inom stredisku NACA, Lewisovom laboratóriu leteckého pohonu v Clevelande, kde pracoval od marca 1955. V júli 1955 prešiel na Edwardsovu základňu.Na Edwardsovej základni spočiatku pilotoval sprievodné lietadla, ktoré sledovali experimentálne lietadlá. Lietal aj na upravených bombardéroch, pri jednom z týchto letov sa stala jeho prvá letecká nehoda. Dňa 22. marca 1956 mala posádka Boeingu B-29 Superfortress, s Armstrongom ako druhým pilotom, vypustiť podvesené experimentálne prúdové lietadlo Douglas D-558-2 Skyrocket. Potom, čo vystúpili do výšky 9,1 km, motor č. 4 Boeingu zlyhal. Pristáť s podveseným Skyrocketom nemohli a nemali dostatočnú rýchlosť (338 km/h) na jeho vypustenie. Kapitán Boeingu, Stan Butchart, preto stočil lietadlo do klesania. Keď získali rýchlosť, vypustili Skyrocket. V tej chvíli sa vrtuľa štvrtého motora rozpadla a jej úlomky poškodili motor č. 3 a trochu aj č. 2. Butchart a Armstrong museli vypnúť poškodený motor č. 3 a aj kvôli vyrovnaniu momentu motora č. 1. Iba s jedným motorom v chode potom pomaly krúživým letom znížili výšku a bezpečne pristáli.Prvého letu v raketovom lietadle sa Armstrong dočkal 15. augusta 1957, kedy v Bell X-1B vyletel do výšky 18,3 km. Pri pristátí odlomil predné koleso podvozku, čo bola nehoda, ktorá sa u X-1 už skôr stala asi dvanásťkrát. Jej príčinou bola chyba konštrukcie lietadla.Od októbra roku 1958 sa zúčastnil testovania raketového lietadla North American X-15. Od novembra 1960 do júla 1962 uskutočnil s lietadlami X-15 celkovo sedem letov, na stroji X-15-3 dosiahol výšku 63,2 km a na stroji X-15-1 dosiahol rýchlosť Mach 5,74 (t. j. 6 615 km/h).Armstrong bol zapletený do niekoľkých incidentov, ktoré sa na Edwardsovej základni dostali do tamojšieho folklóru a spomienok pilotov. Prvý nastal počas jeho šiesteho letu s X-15 dňa 20. apríla 1962, pri ktorom testoval automatický kontrolný systém lietadla, ktorý pomáhal vyvíjať. Stúpal do výšky viac ako 63 km (najvyššia, akú dosiahol pred kozmickými letmi), ale počas zostupu predok lietadla zdvihol príliš a X-15 sa odrazil od atmosféry späť do 43 km. Nad domovským letiskom preletel trojnásobkom rýchlosti zvuku vo výške 30 km, a dostal sa 64 km južne od Edwards (legendy základne hovoria, že doletel až ku štadiónu Rose Bowl v Pasadene). Po dostatočnom zostupe sa vrátil na Edwards, kde len tak-tak dokázal pristáť bez nárazu do júk na južnom konci dráhy. Bol to najdlhší let X-15 ako z hľadiska času, tak vzdialenosti.
Neskôr bol Armstrong účastníkom iného incidentu, pri jednej príležitosti, kedy letel s Chuckom Yeagerom. Mali s Lockheedom T-33 zhodnotiť vhodnosť vyschnutého jazera Smith Ranch Dry Lake ako miesta pre núdzové pristátie v programe X-15. Vo svojej autobiografii Yeager napísal, že vedel, že jazero bolo po nedávnych dažďoch nevhodné pre pristátie, ale Armstrong trval na lete v každom prípade. Pri pokuse o letmé pristátie sa im kolesá zaborili do bahna a museli čakať na záchranu. Podľa Armstrongovej verzie udalostí sa Yeager nikdy nepokúšal vyhovoriť mu let a úspešne pristáli na východnej strane jazera. Potom Yeager povedal, aby to skúsili znovu, tentoraz trochu pomalšie. Pri druhom pristátí sa prilepili k povrchu a Yeager podľa Armstronga reagoval záchvatom smiechu.Veľa skúšobných pilotov na Edwardsovej základni chválilo Armstrongove inžinierske zručnosti. Milt Thompson povedal, že bol „technicky najschopnejší z prvých pilotov X-15“. William Harvey Dana o Armstrongovi vyhlásil, že „jeho myseľ vstrebávala informácie ako huba“. Vojenskí piloti mali tendenciu mať iný názor, najmä ak, ako Yeager a William John Knight, nemali inžinierske diplomy. Knight sa nechal počuť, že piloti-inžinieri sa častejšie dostávali do problémov, pretože pri svojom mechanickom prístupe nemali prirodzený cit pre lietanie.Dňa 21. mája 1962 sa Armstrong stal účastníkom nehody, ktorá vošla do folklóru Edwardsovej základne ako „Nelliská aféra“. Mal v Lockheede F-104 Starfighter obhliadnuť ďalšiu plochu pre núdzové pristátie, Delamar Dry Lake v južnej Nevade. Armstrong pri pristávaní podcenil svoju výšku a neuvedomil si, že nemá úplne vysunutý podvozok. Pri dosadnutí sa podvozok začal zaťahovať späť. Podarilo sa mu prerušiť pristátie a vzlietnuť, ale s poškodeným podvozkom a nefunkčnou vysielačkou. Pristál na blízkej Nellisovej leteckej základni, pričom sa ešte poškodil o dráhu. Domov ho mal dopraviť Milt Thompson v dvojmiestnom F-104B, ktoré pilotoval prvýkrát v živote (iné viacmiestne lietadlo práve nebolo k dispozícii). Thompson sa s veľkými ťažkosťami dostal nad Nellisovu základňu, ale kvôli silnému bočnému vetru pristál príliš tvrdo, praskla mu ľavá pneumatika, a dráha sa musela znova upratovať. Pre oboch pilotov priletel kolega Bill Dana v T-33 Shooting Star, keď nelliský riadiaci letov videl jeho (príliš dlhé) pristátie, radšej zaistil skúšobným pilotom z Edwards odvoz po ceste.Ako skúšobný pilot sa Armstrong zúčastnil testov lietadiel F-100A Super Sabre a F-100C Super Sabre, F-101 Voodoo a F-104A Starfighter. Lietal aj na F-105 Thunderchief, F-106 Delta Dart, B-47 Stratojet, KC-135 Stratotanker, experimentálnych X-1B a X-5. Keď v roku 1962 z High-Speed Flight Station odišiel, mal nalietaných vyše 2 450 hodín.  Počas svojej kariéry lietal na viac ako dvoch stovkách typov lietadiel, vrtuľníkov, kozmických lodí a iných lietajúcich aparátov.Vo voľných chvíľach sa venoval bezmotorovému lietaniu. Koncom 50. rokov tiež viedol oddiel skautov pri miestnej metodistickej obci, sám sa však označoval za deistu.
V júni 1958 bol vybraný medzi desať budúcich astronautov programu amerického vojenského letectva, Man In Space Soonest (Človek vo vesmíre čo najskôr), ktorého cieľom bol skorý – v roku 1960 – pilotovaný kozmický let v malej jednomiestnej kozmickej lodi. V júli 1958 ale bol Národný poradný výbor pre letectvo (NACA) reorganizovaný v Národný úrad pre letectvo a vesmír (NASA), ktorému prezident uložil zodpovednosť za prvé pilotované kozmické lety. Vojenské letectvo preto v auguste 1958 svoj program Man In Space Soonest zrušilo.Od apríla 1960 patril Armstrong do skupiny siedmich astronautov zaradených do programu vojenského letectva, ktorého cieľom bolo vyvinutie raketoplánu Boeing X-20 Dyna-Soar. Armstrong sa pri letoch s upravenými stíhačkami F-102A Delta Dagger a F5D Skylancer podieľal na určovaní spôsobu pristátia raketoplánu.Za perspektívnejší však považoval kozmický program NASA, preto sa v lete 1962 prihlásil do jej oddielu astronautov. Neskôr spomínal, že rozhodovanie nebolo jednoduché. V programe X-15 mal reálnu šancu stať sa hlavným pilotom a X-20 sa z „papierovej“ lode mohlo stať skutočnou. U kozmických letov bolo zase podľa Armstronga menšie riziko, v kozmonautike bolo viac bezpečnostných opatrení, záloh a analýz, kdežto skúšobní piloti lietali na hraniciach možností svojich strojov.So žiadosťou sa oneskoril týždeň po poslednom termíne, ale mal šťastie – priateľ, s ktorým predtým spolupracoval na Edwardsovej základni, presunul v nestráženom okamihu jeho prihlášku na správnu kôpku. Úspešne prešiel lekárskymi testami, ktoré neskôr opísal ako ťažké a občas zdanlivo zbytočné, a stal sa jedným z deviatich astronautov druhého výberu NASA (tlačou nazvaných „Nová deviatka“, prvá – sedemčlenná – skupina bola vybraná v roku 1959). Oficiálne sa stali členmi oddielu NASA dňa 17. septembra 1962. Spoločne s Elliottom See, tiež bývalým námornom letcom, boli prvými civilistami medzi astronautmi NASA.V osobnom živote postihla Armstronga v roku 1962 ťažká strata. S Janet mal tri deti – Erica (1957), Karen (1959) a Marka (1963). V júni 1961 lekári u Karen diagnostikovali nádor v strednej časti mozgového kmeňa. Liečba neuspela a v januári 1962 Karen zomrela.
Vo februári 1965 NASA oznámila jeho vymenovanie veliacim pilotom (t. j. veliteľom lode) záložnej posádky misie Gemini 5. Jeho kolegom v posádke bol Elliott See. Let Gemini 5 úspešne prebehol v auguste 1965.V septembri 1965 NASA zverejnila zloženie hlavnej a záložnej posádky letu Gemini 8. Hlavnú posádku tvoril Armstrong (veliaci pilot) a David Scott (pilot), záložnú posádku Pete Conrad a Richard Gordon. Let mal byť komplexnejší než doterajšie, plánovalo sa uskutočnenie prvého stretnutia a spojenia s iným vesmírnym telesom – raketovým stupňom Agena TV-8 – a potom mal Scott vykonať druhý americký výstup do otvoreného vesmíru. Let mal trvať 75 hodín, t. j. 55 obehov Zeme. Agena odštartovala 16. marca 1966 o 15:00:03 svetového času (UTC), Gemini 8 s astronautmi o necelé dve hodiny neskôr, o 16:41:02 UTC. Stretnutie a spojenie bolo úspešne zavŕšené 6,5 hodiny po štarte.
V čase, keď súlodie preletelo nad Indiou a posádka bola preto bez spojenia s riadiacim strediskom, sa začalo otáčať. Astronauti sa pokúsili rotáciu zastaviť pomocou orbitálneho manévrovacieho systému (OAMS) Gemini a vypnutím systémov orientácie Ageny, ale len s prechodným úspechom. Po obnovení rotácie sa rozhodli telesá rozpojiť. Po rozpojení však namiesto očakávaného odstránenia problému rotácia Gemini začala rásť až na rýchlosť jednej otáčky za sekundu. Vzniknuté preťaženie bolo na hranici únosnosti a mohlo viesť k strate vedomia astronautov. Armstrong so Scottom sa rýchlo rozhodli aktivovať motory systému riadenia lode počas návratu do atmosféry (RCS) a stabilizovali loď. Následne skúšaním zistili, že problém spôsobila zaseknutá tryska č. 8 systému OAMS.Riadiace stredisko nariadilo zrušenie ďalšieho programu – Scottovho výstupu – a predčasné pristátie. Pristátie prebehlo hladko v Tichom oceáne, približne 800 km východne od ostrova Okinava. Let trval 10 hodín, 41 minút a 26 sekúnd. Po lete bol Armstrong deprimovaný zo skrátenia letu, nedosiahnutia väčšiny cieľov misie a zrušenia Scottovho výstupu.Niekoľko dní po pristátí, 21. marca 1966, bol menovaný veliacim pilotom záložnej posádky letu Gemini 11. Skúsený Armstrong bol pre svojho kolegu v posádke, nováčika Williama Andersa, skôr učiteľom.  Počas letu, ktorý prebehol v septembri 1966, slúžil ako „CAPCOM“ (hlavný spojár komunikujúci s posádkou kozmickej lode) v riadiacom stredisku.Po lete boli Armstrong, kolega astronaut Richard Gordon, zástupca riaditeľa Strediska pilotovaných kozmických lodí NASA v Houstone George Low a ďalší s manželkami vyslaní na niekoľkotýždňové propagačné turné po Latinskej Amerike, počas ktorého navštívili štrnásť miest v jedenástich štátoch.
V programe Apollo bol v novembri 1967 vymenovaný za veliteľa záložnej posádky Apolla 9. Po zmene obsahu letov Apolla 8 a 9 kvôli problémom s výrobou lunárnych modulov prešiel v novembri 1968 na miesto veliteľa zálohy pre Apollo 8.
Podľa vtedajšieho systému nasadzovania posádok mala záloha Apolla 8 letieť v Apolle 11, ktorého úlohou bolo pristátie na Mesiaci. Oficiálne bola posádka Apolla 11 potvrdená v decembri 1968. Armstrong zostal veliteľom, jeho kolegami boli pilot veliteľského modulu Fred Haise, v januári 1969 nahradený Michaelom Collinsom, a pilot lunárneho modulu Edwin „Buzz“ Aldrin.
Novinári aj niektorí pracovníci NASA spočiatku predpokladali, že prvým človekom na Mesiaci bude Aldrin. Usudzovali tak na základe analógie s loďami Gemini, kde výstupy do otvoreného vesmíru vykonával pilot. V marci 1969 sa však vedúci pracovníci NASA Deke Slayton, George Low, Robert Rowe Gilruth a Christopher Columbus Kraft dohodli, že práve Armstrong bude prvým človekom, ktorý vstúpi na povrch Mesiaca, okrem iného ho vybrali aj kvôli jeho skromnosti. Na tlačovej konferencii 14. apríla 1969 zdôvodnili Armstrongovo prvenstvo konštrukciou lunárneho modulu – vonkajší prielez sa otváral dovnútra a doprava, pre vpravo stojaceho pilota by preto v tesnom module bolo ťažké vyliezť pred veliteľom. Slayton k tomu dodal, že podľa neho by veliteľ mal byť prvý aj z protokolárnych dôvodov. Avšak v čase, keď sa štvorica rozhodla, si neuvedomovala dôsledky umiestnenia prielezu.Pri trénovaní pristátia na Mesiaci s letovým trenažérom LLRV (Lunar Landing Research Vehicle) došlo 6. mája 1968 k zlyhaniu tohto trenažéru a len pohotová katapultáž zachránila Armstrongovi život. Napriek stálemu nebezpečenstvu Armstrong trval na výcviku s LLRV s tým, že pre úspešné pristátie na Mesiaci je nevyhnutný.
Misia Apollo 11 odštartovala zo štartovacieho komplexu 39A Kennedyho vesmírneho strediska v stredu 16. júla 1969 o 09:32:00,63 miestneho času (13:32:00,63 svetového času). Po necelých dvoch obehoch Zeme naviedol tretí stupeň nosnej rakety Saturn V Apollo na dráhu k Mesiacu. Astronauti prestavali loď – s veliteľským modulom pomenovaným Columbia – sa odpojili, otočili ho a pripojili k lunárnemu modulu, ktorý niesol meno Eagle (Orol). Potom odhodili nepotrebný tretí stupeň Saturnu.Loď Apollo bola v porovnaní s malou Gemini relatívne priestranná. Snáď práve možnosť pohybu po lodi bola dôvodom, prečo nikto z posádky netrpel nevoľnosťami. Armstrong bol obzvlášť spokojný, pretože v detskom veku bol náchylný na kinetózu a trpel nevoľnosťami, ak dlhšiu dobu cvičil leteckú akrobaciu.
Let k Mesiacu trval tri dni. Vo voľných chvíľach astronauti odpočívali pri hudbe, Neil Armstrong si za týmto účelom vyžiadal dve skladby – Novosvetskú symfóniu Antonína Dvořáka, ktorú si obľúbil už keď hral v univerzitnom koncertnom súbore, a album Music out of the Moon Samuela Hoffmana. Asi v polovici cesty prišiel čas na korekciu dráhy. Dňa 19. júla po 17:21 UTC nad odvrátenou stranou Mesiaca Apollo prešlo na obežnú dráhu okolo Mesiaca. Na druhý deň, 20. júla o 17:47 UTC, sa Armstrong a Aldrin v lunárnom module odpojili od veliteľského modulu, v ktorom zostal Collins. O 19:05 ich motor lunárneho modulu (DPS) naviedol na zostupovú dráhu s najnižším bodom vo výške 13 km nad mesačným povrchom. O 20:05 zapálili DPS druhýkrát a začali vlastný zostup.Pri zostupe astronautov znepokojilo červené svetlo poplachu, ale operátor v Houstone im odporučil výstrahu ignorovať (išlo o preťaženie počítača spôsobené zapnutým stretávacím radarom, pri pristátí nepotrebným). V záverečnej fáze pristátia riadil ručne Armstrong. Bol nútený vyhýbať sa kamenistému terénu, preto o 20:17:39 UTC pristál s menej ako 30-sekundovou zásobou paliva. Pristáli v južnej časti Mora pokoja (Mare Tranquillitatis).
O šesť a pol hodiny neskôr, 21. júla 1969 o 02:56 UTC, vstúpil Armstrong ako prvý človek na povrch Mesiaca a predniesol pamätnú vetu:
V priamom prenose Armstrongov zostup po rebríku a prvé kroky na Mesiaci videlo a počulo približne 600 miliónov ľudí, pätina ľudstva. Za ním vystúpil Buzz Aldrin, spoločne potom vztýčili americkú vlajku a plnili pripravený program. Fotografovali, zbierali vzorky hornín (celkovo ich priviezli na Zem 21,55 kg) a rozmiestnili prístroje sady EASEP – kútový odrážač a seizmograf. Fotografovanie mal za úlohu Armstrong, preto je len na niekoľkých snímkach urobených Aldrinom, ktorému fotoaparát na chvíľu požičal. O 4:57:08 UTC Aldrin a o 05:09:33 UTC aj Armstrong sa vrátili do modulu. Od 8 do 15 hodín odpočívali. Armstrong v nepohodlnej pozícii nemohol zaspať a vrtel sa. Seizmograf bol taký citlivý, že zachytil jeho pohyby.  Potom už bol na programe návrat k veliteľskému modulu Columbia ku Collinsovi. Z Mesiaca odštartovali o 17:54 UTC, oba moduly sa spojili o 21:35 UTC. Nasledujúci deň, 22. júla 1969, sa vydali na spiatočnú cestu k Zemi. Všetci traja astronauti v poriadku pristáli v Tichom oceáne 24. júla 1969 a okamžite si vyslúžili celosvetové uznanie. Museli však najprv tri týždne prežiť v karanténe kvôli ochrane proti zavlečeniu mimozemských organizmov.Druhý Armstrongov kozmický let trval 8 dní, 3 hodiny, 18 minút a 35 sekúnd. Obidva jeho lety do vesmíru celkovo trvali 8 dní, 14 hodín, 12 minút a 30 sekúnd; z toho 2 hodiny a 31 minút strávil vychádzkou na povrchu Mesiaca.
Úspech Apolla 11 vláda Spojených štátov nezabudla využiť k svojej propagácii. Astronauti precestovali Spojené štáty a koncom septembra vyrazili na „Veľký skok“, 38-denné putovanie po viac ako dvadsiatich troch krajinách sveta, ktoré malo demonštrovať dobrú vôľu Ameriky a predviesť program Apollo ako úspech celého ľudstva. Počas množstva stretnutí videlo posádku Apolla 11 približne 100 alebo až 150 miliónov ľudí, z ktorých 25 tisíc si s nimi podalo ruku alebo dostalo autogram.Armstrong sa stal mimoriadne populárnym, aj v 21. storočí bol pre Američanov prvým z hrdinov vesmíru. Napriek svojej sláve si Armstrong zachoval pokoru a skromnosť, popularitu sa nesnažil využívať za každú cenu. Hovorili mu „zdráhajúci sa hrdina“. Nikdy nemal záujem o pozornosť médií, ani predtým, než sa stal slávnym, ani potom. Hoci jeho meno sa preslávilo, on sám sa nepredvádzal, Cincinnati Post ho vystihol titulkom článku k 25. výročiu letu Apolla 11: „Cincinnatský neviditeľný hrdina“.Na prelome mája a júna 1970 Armstrong ako člen delegácie NASA navštívil 13. výročnú konferenciu Komisie pre výskum vesmíru (COSPAR) v Leningrade v Sovietskom zväze. Na konferencii ho privítali búrlivými ováciami. Mal na nej prednášku o svojom lete. Počas konferencie bolo rozhodnuté o predĺžení návštevy. Zastavil sa v Novosibirsku, potom ho v Moskve prijal sovietsky predseda vlády Alexej Kosygin a vystúpil aj v Akadémii vied.Krátko po návrate z Mesiaca Armstrong ohlásil, že neplánuje ďalší kozmický let. Získaná autorita mu vyniesla aj členstvo v komisii NASA, ktorá od apríla do júna 1970 vyšetrovala nehodu Apolla 13. V máji 1970 ale bol vymenovaný za zástupcu vedúceho oddelenia pre letectvo v centrále NASA vo Washingtone D.C. a riešenie následkov nehody už neovplyvnil. Na novom mieste dohliadal na výskum NASA v oblasti letectva a v rovnakom odbore zodpovedal za koordináciu medzi NASA a priemyslom aj zainteresovanými vládnymi organizáciami. Z oddielu astronautov NASA odišiel 1. augusta 1970. Kancelárska práca sa mu nepáčila, a preto v auguste 1971 z NASA definitívne odišiel.Kontakt s NASA nestratil ani po rokoch, ešte v roku 1986 bol vymenovaný za podpredsedu prezidentskej komisie, ktorá vyšetrovala nehodu raketoplánu Challenger.
V rokoch 1971 až 1979 vyučoval letecké inžinierstvo na univerzite v Cincinnati. Vybrať si mohol z množstva univerzít, na väčšine z nich však mohol očakávať miesto v správnej rade, zatiaľ čo v Cincinnati dostal profesúru (hoci nemal doktorát – všetky jeho doktorandské tituly boli iba čestné).Mal možnosť stať sa politikom, po skončení kariéry v NASA ho oslovili zástupcovia oboch hlavných politických strán Spojených štátov – demokratickej aj republikánskej. Na rozdiel od svojich kolegov a neskorších senátorov Johna Glenna a Harrisona Schmitta všetky ponuky odmietol. Osobne sa vyjadroval v prospech práv štátov a proti úlohe Spojených štátov ako „svetového policajta“.Po odchode z univerzity žil v meste Lebanon v Ohiu. Bol tvárou reklamných kampaní niekoľkých spoločností, predovšetkým Chrysler, s ktorou spolupracoval od januára 1979, ešte pred odchodom z univerzity. Angažoval sa aj pre General Time Corporation a Bankers Association of America, vždy rýdzo americké spoločnosti. V rokoch 1982 – 1992 viedol spoločnosť Computing Technologies for Aviation. V rokoch 1989 až 2002 bol riaditeľom AIL Technologies, spoločnosti vyrábajúcej letecké komponenty. V rokoch 2000 – 2002 predsedal správnej rade EDO Corporation. Súčasne už od roku 1972 pôsobil v správnych radách rôznych firiem, prvá bola Learjet, ďalšími, napr. Marathon Oil, Cincinnati Gas & Electric Company, Taft Broadcasting, United Airlines, Eaton Corporation, AIL Systems a Thiokol.
V roku 1994 sa Armstrong po 38 rokoch manželstva rozviedol. V tom istom roku si vzal Carol Held Knightovú, ktorú spoznal o dva roky skôr. Žili v cincinnatskom predmestí Indian Hill.V posledných rokoch žil v ústraní, prakticky nedával interview médiám a verejné dianie komentoval len zriedka. Posledným významným vystúpením bola v roku 2010 kritika zrušenia programu Constellation. V máji 2012 zverejnila organizácia austrálskych účtovných neobvykle rozsiahly hodinový rozhovor s Armstrongom.O niekoľko mesiacov neskôr, 7. augusta, podstúpil operáciu srdca, pri ktorej dostal bypass. Problémy so srdcom mal dlhšiu dobu, už vo februári 1991, rok po smrti otca a deväť mesiacov po úmrtí matky, dostal slabý srdcový záchvat. Po operácii sa mu najprv darilo dobre, ale neskôr sa jeho stav zhoršil a 25. augusta 2012 v Cincinnati v Ohiu zomrel. Rozlúčka s Armstrongom za účasti rodiny, priateľov a kolegov sa uskutočnila 13. septembra v zaplnenej Katedrále svätého Petra a Pavla vo Washingtone. O deň neskôr, 14. septembra, boli Armstrongove spopolnené pozostatky rozptýlené do Atlantického oceánu počas pohrebnej ceremónie na palube raketového krížnika USS Philippine Sea.
Krátko po pristátí premenovala Medzinárodná astronomická únia (IAU) kráter Sabine E neďaleko miesta pristátia Apolla 11 na Armstrong podľa astronautovho priezviska (zároveň aj ďalšie dva blízke krátery Sabine B na Aldrin a Sabine D na Collins podľa kolegov astronautov z Apolla 11). Jeho meno nesie aj asteroid hlavného pásu (6469) Armstrong objavený v roku 1982 českým astronómom Antonínom Mrkosom. V jeho rodnom meste bolo po ňom pomenované múzeum letectva a vesmíru. Vo svete je po ňom pomenované množstvo ulíc, budov, škôl a iných miest; len v Spojených štátoch nesie jeho meno viac ako dvanásť škôl. V roku 1972 prišiel na pozvanie miestnych do škótskeho mesta Langholm, tradičného centra klanu Armstrongovcov, a prijal vymenovanie občanom mesta.Do roku 2005 získal najmenej devätnásť čestných doktorátov. Vyznamenania Prezidentská medaila slobody, Kongresová kozmická medaila cti, Zlatá medaila Kongresu a množstvo ďalších cien a medailí. Má aj hviezdu na Hollywoodskom chodníku slávy. V Ohiu bol zapísaný do Národnej leteckej siene slávy a tiež do floridskej Siene slávy astronautov Spojených štátov.Purdueova univerzita sa v roku 2004 rozhodla pomenovať po ňom novo stavanú budovu, Neil Armstrong Hall of Engineering, slávnostne otvorenú v roku 2007 za účasti pätnástich ďalších astronautov – absolventov univerzity. V jeho rodnom meste Wapakoneta bolo v roku 1972 otvorené Múzeum letectva a vesmíru Neila Armstronga (Armstrong Air and Space Museum) dokumentujúce ohijský a najmä Armstrongov príspevok k letectvu a kozmonautike. Tiež letisko v New Knoxville, kde sa naučil lietať, nesie jeho meno.V septembri 2012 americké námorníctvo oznámilo, že prvá loď novej triedy výskumných lodí ponesie meno RV Neil Armstrong (AGOR-27). Výrobca ju odovzdal námorníctvu v auguste 2015. Je určená na komplexný vedecký výskum morí vrátane mapovania najhlbších častí oceánskeho dna.
V roku 2010 nahovoril rolu Dr. Jacka Morrowa v Quantum Quest: A Cassini Space Odyssey, animovanom vzdelávacom dobrodružnom sci-fi filme finančne podporovanom Jet Propulsion Laboratory NASA.V roku 1970 poslal na skautskú mohylu Ivančena, ktorá sa nachádza v Česku v Beskydoch, kameň z Mesiaca.
Pravdepodobne zhoda mena Armstrongovho bydliska Lebanon v Ohiu s názvom arabského Libanonu (v angličtine tiež Lebanon) viedla k vzniku fámy, rozšírenej v Indonézii, Malajzii a Egypte, že prestúpil na islam. V roku 1983 fámu v oficiálnom vyhlásení poprelo Ministerstvo zahraničných vecí Spojených štátov, napriek tomu sa objavovala aj naďalej.
BARBREE, Jay. Neil Armstrong (A Life of Flight). New York : St. Martin's Press, 2014. 362 s. ISBN 978-1-250-04071-8.
HANSEN, James R. First Man (The Life of Neil A. Armstrong). New York : Simon & Schuster, 2005. 769 s. ISBN 978-0-7432-5631-5.
CHAIKIN, Andrew. A Man on the Moon (The Voyages of the Apollo Astronauts). New York : Penguin, 1994. 670 s. ISBN 978-0-14-024146-4.
FRENCH, Francis; BURGESS, Colin. In the Shadow of the Moon (A Challenging Journey to Tranquility, 1965-1969). Lincoln : U of Nebraska Press, 2007. 448 s. ISBN 978-0-8032-0984-8.
KRANZ, Gene. Failure Is Not an Option (Mission Control from Mercury to Apollo 13 and Beyond). New York : Simon & Schuster, 2000. 416 s. ISBN 978-0-7432-0079-0.
NELSON, Craig. Rocket Men (The Epic Story of the First Men on the Moon). New York : Penguin, 2009. 416 s. ISBN 978-1-101-05773-5.
THOMPSON, Milton O. At the Edge of Space (The X-15 Flight Program). Washington D.C. : Smithsonian Institution Press, 1992. 375 s. ISBN 978-1-56098-107-7.
Tento článok je čiastočný alebo úplný preklad článku Neil Armstrong na českej Wikipédii.
Neptún je ôsma a najvzdialenejšia planéta slnečnej sústavy. Rozhodlo o tom hlasovanie na 26. kongrese Medzinárodnej astronomickej únie v Prahe 24. augusta 2006. Dovtedy bolo poslednou planétou slnečnej sústavy Pluto.
Planéta bola objavená 23. septembra 1846 Johannom Gallom a študentom astronómie Louisom Arrestom. Neptún je prvou planétou objavenou skôr na základe matematických výpočtov ako priamym pozorovaním. Astronómovia odvodili jeho existenciu z porúch v dráhe Urána.So svojím rovníkovým priemerom 49 528 km je štvrtou najväčšou planétou, jeho hmotnosť však z neho robí tretiu najhmotnejšiu planétu slnečnej sústavy. Neptún je 17-krát ťažší ako Zem a iba o niečo prekonáva svoju susednú planétu Urán (14-krát ťažší ako Zem). Planéta je pomenovaná podľa starorímskeho boha mora Neptúna. Svojou stavbou, hmotnosťou a chemickým zložením sa zaraďuje k plynným obrom (joviálnym planétam). Jeho astronomický symbol je trojzubec. (♆, Unicode U+2646)
Atmosféra Neptúna sa skladá najmä z vodíka a hélia, so stopami metánu, ktorý spôsobuje modrú farbu planéty. Toto zafarbenie je omnoho výraznejšie ako pri Uráne, ktorý má tiež podobné množstvo metánu, ale v atmosfére Neptúna sa nachádza pravdepodobne ešte neznáma zložka, ktorá toto zafarbenie zosilňuje. V atmosfére Neptúna tiež dujú najsilnejšie vetry z planét slnečnej sústavy, rýchlosťami približne 2 500 km/h.
Ako všetky plynné obry v slnečnej sústave, aj Neptún má prstence, ktoré sú však omnoho menej výrazné ako pri Saturne. Boli objavené tímom Edvarda Guinana, pričom ich objavitelia predpokladali, že prstence nie sú kompletné. Toto však vyvrátila sonda Voyager 2, ktorá okolo tejto planéty preletela. Neptún má tiež rodinu mesiacov, potvrdených ich je zatiaľ 14. Známy je najmä najväčší z nich, Triton, vďaka svojej retrográdnej obežnej dráhe, veľmi nízkej teplote na povrchu (38 K) a extrémne jemnej atmosfére (14 mikrobarov), zloženej z dusíka a metánu.
Krátko po svojom objavení bol Neptún označovaný ako „planéta za Uránom“, alebo ako „La Verrierova planéta“. Prvý návrh na pomenovanie prišiel od Galleho. Navrhol meno Janus. Anglický astronóm Challis navrhol meno Oceanus. Arago vo Francúzsku podal návrh Leverrier, ktorý sa však mimo Francúzska stretol so silným odporom. Francúzske almanachy preto rýchlo predstavili meno pre Urán ako Herschel a Neptún ako Leverrier. La Verrier definitívne cez úrady presadil meno Neptún. Čoskoro sa toto pomenovanie stalo medzinárodne akceptovaným. V rímskej mytológii bol Neptún bohom mora, ktorý zodpovedal gréckemu bohu Poseidónovi. Mytologické meno má súvis s názvoslovím ostatných planét, ktoré okrem Urána boli pomenované v antike.
Meno planéty je prekladané ako „hviezda kráľa morí“ v čínštine, kórejčine, japončine a vietnamčine (海王星 v čínskych znakoch, 해왕성 v kórejčine). V Indii je pomenovaná ako Varuna (Devanagari). Je to boh morí v hindskej mytológii, ekvivalent Poseidóna a Neptúna v grécko-rímskej mytológii.
Prvýkrát od objavenia v roku 1846 obehol Neptún okolo Slnka len v roku 2011 – jeho doba obehu okolo Slnka je 165 pozemských rokov.
Predpokladá sa, že Neptún vznikol rovnakým procesom ako Jupiter z protoplanetárneho disku pred 4,6 až 4,7 miliardami rokov. Existujú dve hlavné teórie, ako mohli veľké plynné planéty vzniknúť a sformovať sa do súčasnej podoby. Ide o teóriu akrécie a teóriu gravitačného kolapsu.
Teória akrécie predpokladá, že sa v protoplanetárnom disku postupne zlepovali drobné prachové častice, čím začali vznikať väčšie častice a následne balvany. Neustále zrážky telies viedli k tomu, že častice rástli, až vznikli telesá s veľkosťou niekoľko tisíc kilometrov. Tieto veľké železokamenité telesá sa stali zárodkami terestrických (kamenných) planét. Predpokladá sa, že podobné telesá mohli vzniknúť aj vo vzdialenejších oblastiach slnečnej sústavy, kde vplyvom veľkej gravitácie začali strhávať do svojho okolia plyn a prach, ktorý sa postupne nabaľoval na pevné jadro, až planéta dorástla do dnešnej veľkosti.
Teória gravitačného kolapsu naopak predpokladá, že veľké planéty nevznikali postupným zliepaním drobných častíc, ale pomerne rýchlym zmrštením z nahusteného zhluku v zárodočnom disku podobným spôsobom, ktorý je známy pri vzniku hviezd. Podľa teórie niekoľkých gravitačných kolapsov, ktorej autorom je Alan Boss z Carnegie Institution of Washington, bol vznik plynných obrov krátky a v prípade planéty Neptún trval len niekoľko storočí.V poslednej dobe tiež existujú názory popierajúce tieto teórie vzniku. Tvrdí sa, že Neptún a Urán nemohli vzniknúť v takejto vzdialenosti od Slnka, pretože protoplanetárny disk v tejto oblasti nemohol byť dostatočne hustý na akréciu takto veľkých telies, ako naznačujú súčasné modely. Prípadným vysvetlením by mohla byť lokálne nestabilita v protoplanetárnom disku. Alternatívna hypotéza predpokladá, že planéta vznikla bližšie k Slnku, kde bola hustota medziplanetárnej látky väčšia a až časom došlo k planetárnej migrácii na súčasnú obežnú dráhu. Hypotéza migrácie je v súčasnosti medzi planetológmi preferovaná, pretože umožňuje lepšie vysvetliť malé objekty za dráhou Neptúna.Vznik veľkých Neptúnových mesiacov prebehol pravdepodobne rovnakým spôsobom, akým vznikali kamenné planéty. Keďže je však Neptún od Slnka veľmi vzdialený, v žiadnej z fáz vzniku mesiacov nevystúpila teplota na vysoké hodnoty ako v prípade okolia Jupitera. Vplyvom nízkych teplôt tak nedošlo k úniku ľahko taviteľných látok z pôvodného disku okolo vznikajúcej planéty.
Neptún je svojím vzhľadom, veľkosťou a hmotnosťou veľmi podobný Uránu. S hmotnosťou 1,0243×1026 kg je Neptún teleso nachádzajúce sa medzi hmotnosťou Zeme a väčšími plynnými obrami. V porovnaní so Zemou je Neptún sedemnásťkrát hmotnejší, ale zároveň jeho hmotnosť dosahuje len 1/19 hmotnosti Jupitera. Polomer rovníku Neptúna je 24 764 km – štyrikrát väčší ako má Zem. Keďže má Urán a Neptún podobné zloženie tvorené čiastočne ľadom, občas sa vyčleňujú zo skupiny plynných obrov do skupiny tzv. ľadových obrov. Aj napriek tomu, že Neptún je oveľa ďalej od Slnka ako Urán, má teplotu povrchu o niečo málo vyššiu – dosahuje −213 °C.
Predpokladá sa, že oblasť jadra zaberá približne dve tretiny polomeru planéty a že je zložená z kamenného jadra v strede, ľadu a tekutého amoniaku s metánom. Kamenné jadro sa pravdepodobne skladá zo železa, niklu a silikátov. Hmotnosť jadra sa odhaduje na 1,2 hmotnosti Zeme, teploty a tlak sa tu pohybujú okolo 5130 K resp. 7 mbar.Nad týmto veľkým jadrom sa nachádza tretina planéty v podobe plášťa tvorená pravdepodobne zmesou horúcich plynov vodíka, hélia, vody a metánu, ktorý spôsobuje i charakteristickú modrú farbu planéty. Pri odraze svetla od planéty metán najviac rozptyľuje modré lúče a naopak absorbuje červenú časť spektra. Predpokladá sa, že plášť by mohol dosahovať desaťnásobok až pätnásťnásobok hmotnosti Zeme.Merania mikrovlnného žiarenia naznačujú, že teplota na Neptúne (ako u ostatných planét) rastie s hĺbkou. Pred meraním sondy Voyager 2 sa predpokladalo, že teplota Neptúna bude približne −228 °C, ale sonda namerala −218 °C. Tento rozdiel v nameraných hodnotách naznačuje, že Neptún má podobne ako Jupiter a Saturn vnútorný zdroj energie. V plášti, kde sa nachádza prehriaty plyn, sa teplota pohybuje v rozmedzí 1 730 až 4 730 °C. Modely naznačujú, že by sa v hĺbke okolo 7 000 km mohli nachádzať podmienky, ktoré by umožňovali vznik diamantov z metánu. Vzniknuté diamanty by potom padali do jadra planéty.
Sonda Voyager 2 v priebehu preletu detegovala aj magnetické pole, ktoré je, podobne ako Uránovo dipólové magnetické pole, podivne orientované. Sklon magnetickej osi je 47° vzhľadom na rotačnú os. Magnetická os je tiež posunutá od stredu o 0,55 polomeru planéty (približne o 13 000 km). Predpokladá sa, že vznik magnetického poľa je spojený s pohybom vodivého materiálu (pravdepodobne vody) v stredných vrstvách planéty. Nakoľko je magnetické pole rovnako nezvyčajne orientované aj u Uránu, vedci sa domnievajú, že by mohlo ísť o spoločnú vlastnosť ľadových obrov. Hodnota magnetického poľa na rovníku planéty dosahuje 14 μT a magnetický dipólový moment 0,2×1018 Tm3. Je teda 27-krát väčší než je magnetický dipólový moment u Zeme.
Magnetické pole spôsobuje aj pozorovanú polárnu žiaru v oblasti pólov. Predpokladá sa, že magnetosféra siaha do podobnej vzdialenosti ako u Urána.
Atmosféra Neptúna má zelenomodrú farbu, zaberá pravdepodobne 5 až 10 % celkovej hmotnosti planéty a rozkladá sa do hĺbky 10 až 20 % planetárneho polomeru. Je omnoho búrlivejšia, premenlivejšia ako atmosféra Urána. V horných vrstvách je zložená prevažne z vodíka (80 %) a hélia (19 %). Mraky rôznej výšky sú v nej unášané rýchlosťou viac ako 1 000 km/h (v okolí Veľkej tmavej škvrny až 2 000 km/h – ide o najvyššiu zistenú rýchlosť v slnečnej sústave). Väčšina vetrov, ktoré na planéte vanú, sa pohybuje západným smerom súbežne s rovníkom, a teda proti rotácii planéty. Sú sústredené do pásov podobne ako v atmosfére Jupitera a majú priemernú dobu obehu 19 hodín. Keďže doba rotácie planéty je 16 hodín, atmosféra planéty rotuje rýchlejšie ako samotná planéta.
Zaujímavým javom bola v čase preletu sondy Voyager 2 Veľká tmavá škvrna na južnej pologuli, široká ako Zem (či ako polovica známej Veľkej červenej škvrny na Jupiteri). Pravdepodobne to bol obrovský vír otáčajúci sa rýchlosťou vyše 600 km/h, ale existujú aj hypotézy, že išlo o obrovskú bublinu vystupujúcu z hlbších častí planéty. Vetry pohybovali škvrnou na západ rýchlosťou okolo 1 080 km/h. Okrem Veľkej tmavej škvrny bola v atmosfére pozorovaná aj tzv. Malá tmavá škvrna.
Jedným z rozdielov medzi Uránom a Neptúnom je meteorologická aktivita. Urán je pokojný, zatiaľ čo Neptún je známy svojou búrlivou aktivitou v atmosfére. Vietor v atmosfére dosahuje najvyššiu rýchlosť v slnečnej sústave. Je poháňaný vnútornou energiou planéty. Najsilnejšie orkány dosahujú až okolo 2 000 km/h. 2. Novembra 1994 sa Hubblov vesmírny teleskop snažil zamerať Veľkú tmavú škvrnu pozorovanú sondou Voyager 2. Zistil však, že búrka zmizla či bola prekrytá inými útvarmi v atmosfére. Okrem nej sa sformovali ďalšie dve búrky – Čarodejníkovo oko (Wizard’s eye) a Scooter. Unikátnym úkazom je prítomnosť vysokých oblakov, ktoré vrhajú tiene na nepriehľadné vrstvy pod nimi.
V septembri 2018 Hubblov teleskop pozoroval v severnej pologuli tmavú búrku sprevádzanú bielymi oblakmi.S. Gibbard a iní usudzujú, že vďaka mračnám metánu, sírovodíku, čpavku, vody a podobne môže v atmosfére Neptúna dochádzať k výbojom bleskov, hoci zatiaľ sa ich na diaľku nepodarilo pozorovať.V atmosfére planéty boli pozorované aj mraky nápadne pripomínajúce pozemské cirry. Predpokladá sa, že by tieto mračná mohli byť skôr než metánom tvorené kryštálikmi vodného ľadu, ktorý tvorí 2,5 až 3 % atmosféry.
Šesť rokov pozorovania Hubblovým vesmírnym ďalekohľadom naznačujú, že v atmosfére planéty dochádza k striedaniu ročných období podobne ako na Zemi. Podľa snímok dochádza na južnej pologuli k výraznému nárastu odrazeného svetla, čo je vysvetľované práve zmenou ročného obdobia. Od roku 1996 do roku 2002 postupne rástla svetlosť južnej časti planéty dôsledkom nárastu množstva svetlejších mrakov v tejto oblasti. To podporilo predchádzajúce pozorovanie vykonané od roku 1980 na pôde Lowellovho observatória v Arizone. Predpokladá sa, že podobne ako na Zemi, aj na Neptúne panujú štyri ročné obdobia, ktoré sa prejavujú teplejším letom a studenšou zimou s postupným prechodom cez jar a jeseň. Na základe dĺžky obežnej dráhy Neptúna, ktorá je približne 165 rokov, je zrejmé, že dĺžka každého ročného obdobia na Neptúne bude okolo 40 rokov. Pre definitívne potvrdenie teórie o ročných obdobiach bude potrebné pokračovať v pozorovaní asi ďalších 20 rokov (údaj z roku 2005). Časom by malo dochádzať k neustálemu zvyšovaniu jasu južných oblastí planéty.Teóriu o striedaní ročných období podporuje skutočnosť, že rotačná os planéty je naklonená o 29° od kolmice na obežnú rovinu, v prípade Zeme je to 23,5 °. Len planéty s výrazným sklonom osi môžu mať ročné obdobia.
Neptún má slabé planetárne prstence neznámeho zloženia. Majú svojráznu špecifickú štruktúru, ktorá je narušovaná zrejme mesiacmi Neptúna.
Prvý náznak, že prstence sú nekompletné, sa objavil v polovici 80. rokov, keď sa pri zákryte hviezdy planétou objavilo niekedy bliknutie navyše. Obrázky z Voyageru 2 ukázali, že systém obsahuje veľa slabých prstencov. Vonkajší prstenec nazvaný Adams obsahuje tri oblúky – Liberté, Egalité a Fraternité (sloboda, rovnosť a bratstvo). Existencia týchto oblúkov je ťažko vysvetliteľná, pretože podľa pohybových zákonov by sa za krátky čas sformovali do jednotného prstenca. Úlohu tu pravdepodobne zohráva mesiac Galatea, ktorý asi bráni spojeniu oblúkov.
Mnoho ďalších prstencov našli kamery Voyageru. Okrem Adamsovho prstenca (polomer 63 000 km od stredu planéty), sa tu nachádza Laverrierov prstenec (53 000 km) a širší i slabší Galleho prstenec (42 000 km). Slabý vonkajší výbežok Laverrierovho prstenca sa volá Lassel, a na jeho konci je pomenovaný prstenec Arago (57 000 km).
Nové pozorovania zo Zeme ukázali, že prstence sú omnoho menej stabilné ako sa predpokladalo. Prstenec Liberté (sloboda), môže zmiznúť za menej ako storočie.
Neptún mal k septembru 2007 13 známych mesiacov. Zďaleka najväčší a jediný guľatý je Triton, objavený Williamom Lasselom iba 17 dní po objavení samotného Neptúna. Triton má retrográdnu dráhu, čo naznačuje, že môže ísť o bývalý objekt Kuiperovho pásu zachytený na obežnú dráhu okolo planéty jej gravitáciou. Pomaly sa k planéte približuje a keď napokon dosiahne Rocheovu medzu, slapové sily ho roztrhajú. Triton je najchladnejšie teleso pozorované v slnečnej sústave. Teplota jeho povrchu je 38,15 K (−228 °C).
Nepravidelná  Nereida, druhý najbližší mesiac Neptúna, má jednu z najexcentrickejších obežných dráh v slnečnej sústave. Od júla do septembra 1989 Voyager 2 objavil ďalších šesť mesiacov. Druhým najväčším je Proteus, ktorý však má iba pol percenta hmotnosti Tritonu. Je známy ako veľmi tmavé teleso, keďže odráža iba 6 % dopadajúceho svetla. K najvnútornejším patria Najáda, Thalassa, Despina, Galatea a Larissa. Z ďalších 5 nových mesiacov objavených zo Zeme je pomenovaný len jeden s názvom Psamathe (S/2003 N1). Ostatné 4 majú dočasné pomenovanie (S/2002 N1-4).
Častice prstencov a Neptúnove mesiace nie sú jediné telesá, ktoré pri svojom obehu okolo Slnka súvisia s Neptúnom. Podobne ako pri Jupiteri, aj pri Neptúne objavili výskumníci z Carnegie Institution štyri telesá, ktoré zdieľajú s Neptúnom približne rovnakú obežnú dráhu. Takéto telesá, ktoré obiehajú 60° pred alebo 60° za planétou sa nazývajú Trójania. Neptún je po Jupiteri len druhou planétou slnečnej sústavy, pri ktorej sú známi Trójania. Prvý Neptúnov Trójan, planétka 2001 QR322, bola objavená v roku 2001.
Neptún má hneď po Jupiteri druhý najväčší vplyv spomedzi planét na umiestnenie a pohyb ťažiska (barycentra) slnečnej sústavy a teda aj na pohyb Slnka. Za to môže nielen jeho veľká hmotnosť, ktorá je tretia najväčšia medzi planétami, ale hlavne jeho najdlhšia veľká polos obežnej dráhy. Vplyv Neptúna na ťažisko slnečnej sústavy tvorí približne 13 % z celkového vplyvu slnečnej sústavy. Je možné, že vplyv Neptúna má súvislosť s istou dlhou periódou v cykle slnečnej aktivity známej ako Gleisbergov cyklus, ktorej hodnota 80 – 85 rokov súhlasí s polovicou siderickej obežnej doby Neptúna alebo so synodickou periódou Neptúna voči spoločnej perióde známych planét.
Neptún nie je objekt viditeľný voľným okom. Jeho jasnosť sa pohybuje medzi 7,8 a 8 magnitúdami, takže na jeho pozorovanie je potrebný ďalekohľad. Vo veľkom ďalekohľade sa javí ako malý modrozelený disk. Vzhľadom na jeho vzdialenosť sa zo Zeme študuje iba veľmi ťažko.
Prvé pozorovanie Neptúna sa podarilo už Galileovi 27. decembra 1612 a druhé 27. januára 1613. V oboch prípadoch planétu pokladal za nehybnú hviezdu, ktorá bola veľmi blízko (v konjunkcii) Jupitera. Jeho objav tak nemôže byť uznaný. Práve počas jeho prvého pozorovania koncom decembra 1612 mal Neptún veľmi malý pohyb na oblohe pri pohľade zo Zeme, ktorý nestačil na to, aby si Galileo uvedomil, že ide o planétu.
V roku 1821 Alexis Bouvard vytvoril zoznam vypočítaných obežných dráh Urána. Následné pozorovania odhalili významnú odchýlku od tohto zoznamu, pričom Bouvard uvažoval o nejakom telese s rušivým vplyvom. V roku 1843 John Couch Adams vypočítal dráhu ôsmej planéty, ktorá by zohľadňovala odchýlky Urána. Urbain Le Verrier v roku 1846 mal nezávisle od Adamsa vlastné výpočty. Poslal ich nemeckému astronómovi Johannovi Gottfriedovi Gallemu. Pri pozorovaní používal Besselovu mapu, pričom uvidel hviezdu, ktorú na mape nemal zaznačenú. Na observatóriu v Berlíne s pomocou študenta Heinricha Louisa d'Arresta ako prvý človek vedome pozoroval planétu Neptún v noci z 23. na 24. septembra 1846 iba 1 stupeň od predpovedanej polohy. Bolo isté že ide o planétu, keďže hviezda zmenila svoju polohu medzi inými hviezdami.
Následne sa rozpútala národnostne ladená diskusia medzi Francúzmi a Britmi, o tom kto sa viac zaslúžil o objav. Nakoniec sa medzinárodne uznáva, že zásluhy za objav si zaslúžia obaja. Napriek tomu je však táto otázka prehodnocovaná, kvôli znovuobjavenie tzv. „dokumentov o Neptúne“ z roku 1998. Tieto dokumenty kráľovského astronomického observatória v Greenwichi boli spreneverené astronómom Ollim Eggenom. Po ich preskúmaní niektorí historici uvažujú o tom, že Adams sa nezaslúžil o objav rovnakým dielom ako Le Verrier.
Napriek tomu, že Neptún je najvzdialenejšia planéta slnečnej sústavy od Zeme, pozorovaním zo Zeme sa podarilo urobiť na tomto telese a jeho družiciach už veľa objavov. Zo Zeme boli objavení všetci Neptúnovi Trójania a v roku 1999 tiež nový prstenec vo vnútri už známeho prstenca Le Verrier. V infračervenom spektre získanom družicou ISO boli v roku 1998 objavené čiary metylu, čo je zlúčenina vznikajúca fotolýzou metánu. V roku 2002 objavili astronómovia za pomoci veľkých ďalekohľadov na Havaji a v Čile 4 nové družice s jasnosťami 25 – 26 mag a s lineárnym priemerom do 60 km. V nasledujúcom roku našli ďalší mesiac, ktorý sa od Neptúna vzďaľuje na rekordných 80 miliónov km.
Neptún bol v druhej polovici 90. rokov detailne sledovaný Hubblovým vesmírnym ďalekohľadom 20. storočia. Pozorovania mimo rušivých vplyvov pozemskej atmosféry prebiehali po dobu šiestich rokov, čo umožnilo zaobstarať sériu snímok, ktoré ukazujú dynamické zmeny v atmosfére planéty počas 16 hodín sledovania. Na základe snímok mohla byť vytvorená animácia javov v atmosfére pomáhajúca vedcom sledovať pohyby mračien v horných častiach atmosféry či sledovať silné dýzové prúdenie v oblasti rovníka. Súčasne po šesťročnom sledovaní pomohol objaviť sezónne zmeny v atmosfére a umožnil vznik hypotézy o striedaní ročných období (planéta bola snímkovaná v rokoch 1996, 1998 a 2002).Okrem Hubblovho ďalekohľadu bol na podporné merania použitý aj Spitzerov vesmírny ďalekohľad sledujúci vesmír v infračervenom spektre.
Neptún navštívila zatiaľ iba jediná sonda – Voyager 2. Táto sonda odvysielala na Zem všetky blízke zábery planéty a jej mesiacov. Najbližšie priblíženie k Neptúnu nastalo 25. augusta 1989. Pretože to bola posledná planéta, ktorú mohol Voyager 2 skúmať, bolo rozhodnuté preletieť bližšie pri mesiaci Triton. Počas preletu okolo Neptúna sonda objavila Veľkú tmavú škvrnu, čo viedlo k názoru, že podobne ako pri Jupiteri ide o atmosférickú poruchu. V oblasti pólu boli pozorované polárne žiare. Počas preletu okolo planéty sonda odoslala na Zem okolo 10 000 fotografií.Sonda pomohla zmerať veľkosť planéty, rýchlosť rotácie atmosféry a objavila magnetické pole planéty. Súčasne potvrdila existenciu Neptúnových prstencov a objavila šesť nových mesiacov.
Do roku 2016 nebola oficiálne schválená žiadna ďalšia misia k Neptúnu alebo ktorémukoľvek z mesiacov planéty. Existuje množstvo štúdií a inžinierskych návrhov, ako by sonda mala vyzerať, ale žiadny z nich ešte nebol schválený alebo definitívne odsúhlasený. Koncepty predpokladajú napríklad atmosférickú sondu pre štúdium atmosféry planéty, ktorá oproti Jupiteru a Saturnu bude zrejme bližšie pôvodnej hmlovine, z ktorej vznikla slnečná sústava. Niektoré odhady z roku 2004 hovoria o štarte sondy medzi rokmi 2016 až 2018 s príletom na planéte v roku 2035. Pre úspešné vyslanie sondy je potrebné taktiež vyvinúť iný druh napájania sondy, ako sa spravidla používa. Pre prílišnú vzdialenosť od Slnka nebude možné pri Neptúne používať fotovoltaické panely, ale energiu bude potrebné získavať rádioaktívnym rozpadom prvkov.Novšie plány počítajú s vyslaním sondy medzi rokmi 2015 až 2020, kedy bude možné využiť gravitačný prak Jupitera a Saturna pre urýchlenie letu a príletu sondy k planéte koncom 20. rokov 21. storočia. Do roku 2009 sa vedecká komunita sústredila na zostavenie úloh, ktoré by sonda mala vykonať, aby priniesla nové poznatky o planéte či o jej mesiaci Triton.
Podobne ako iné planéty sa aj Neptún najlepšie pozoruje v čase opozície, ktorá nastáva približne raz do roka. Počas opozície narastá zdanlivá hviezdna veľkosť na maximálnu hodnotu 7,8m, čo však stále neumožňuje pozorovanie planéty voľným okom. Ako modrozelený disk ho možno uvidieť teleskopom, ktorého zrkadlo má priemer najmenej 25 až 30 cm.Od roku 2010 sa Neptún nachádza v súhvezdí Vodnár a keďže sa Neptún ocitne v opozícii začiatkom septembra, sú najlepšie mesiace pre pozorovanie medzi júlom a novembrom. Pre zistenie polohy planéty je najvhodnejšie použiť niektorý z množstva softvérov (napr. Stellarium), ktorý ku konkrétnemu dátumu presne určí pozíciu planéty.
Neptún bol starorímsky boh mora, totožný s gréckym Poseidónom. Pôvodne bol bohom vôd, prameňov a riek, až približne v 5. storočí pred Kr. ho povýšili na boha mora. Ako boha pramenitých vôd ho uctievali pod menom Nethus už Etruskovia. Spolu s bratmi Jupiterom a Plutom patril k najmocnejším bohom, synom boha Saturna. Tritón, podľa ktorého bol pomenovaný jeho najväčší mesiac, bol Neptúnov najobľúbenejší syn. Ďalšie Neptúnove mesiace boli pomenované podľa Nereíd, morských nýmf. Jedna z Nereíd, Amfitria, bola Neptúnovou manželkou, v starších mýtoch mal však za manželku Salaciu, bohyňu prameňov. Najväčší chrám zasvätený Neptúnovi stál na Marsovom poli v Ríme. Kult Neptúna sa udržal v celom rímskom Stredomorí ešte dlho po víťazstve kresťanstva.
Planéta Neptún sa objavila vo viacerých sci-fi filmoch a knihách. Prvýkrát sa v literatúre vyskytla v roku 1889 ako neobývateľná ľadová planéta v diele Spirito Gentil. V roku 1930 napísal Olaf Stepledon epický román Last and First Men: A Story of the Near and Far Future, v ktorom vystupoval Neptún ako domov vyspelej ľudskej rasy budúcnosti. V 40. a 50. rokoch 20. storočia sa Neptún objavoval ako planéta s globálnym oceánom v príbehoch Kapitána budúcnosti. V 60. rokoch vyšiel román Nearly Neptune od Hugha Walters, ktorý pojednáva o prvom pilotovanom lete k Neptúnu, ktorý však skončí neúspechom potom, čo oheň zničí systémy podpory života na palube lode. Vo filme sa objavil Neptún napríklad v sci-fi horore Horizont udalostí, opisujúci príbeh stratenej lodi za dráhou Neptúna a záchrannú misiu.
Okrem planéty samotnej sa v umení objavujú aj jej mesiace. Napríklad americký autor Larry Niven vo svojom diele Prstenec situoval na mesiac Nereida základňu mimozemskej rasy známej ako Outsider.
Tento článok je čiastočný alebo úplný preklad článku Neptun (planeta) na českej Wikipédii.
New York je najľudnatejšie mesto USA a jeho metropolitná oblasť patrí medzi najľudnatejšie na svete. Mesto bolo založené Holanďanmi v roku 1624 ako obchodné stredisko New Amsterdam (hol. Nieuw-Amsterdam – Nový Amsterdam) a od roku 1790 je najväčším mestom Spojených štátov. New York bol tiež prvým hlavným mestom Spojených štátov po prijatí ústavy.V súčasnosti je jedným zo svetových centier obchodu a finančníctva. Má ročný hrubý domáci produkt približne 500 miliárd USD, čo by z neho pri pomyselnom porovnaní so štátmi sveta činilo šestnástu najväčšiu ekonomiku planéty. 
New York má aj globálny vplyv v oblasti médií, politiky, vzdelania, zábavy, umenia, módy a reklamy. Je aj ohniskom medzinárodných vzťahov a diplomacie, pretože sa tu nachádza sídlo OSN.
Mesto sa nachádza na východe USA v južnom cípe pri ústí rieky Hudson do Atlantického oceánu. Nachádza sa v strede megalopolisu Boswash, 350 km od Bostonu a 353 km od Washingtonu D.C. New York tvorí päť štvrtí: Bronx, Brooklyn, Manhattan, Queens a Staten Island. 
Z nich iba Bronx je spojený s pevninou, ostatné obvody ležia na ostrovoch. S viac ako 8,3 miliónmi obyvateľov žijúcimi na ploche 789 km² je New York zároveň najhustejšie zaľudneným mestom Spojených štátov.
Veľa miestnych pamiatok je známych po celom svete. Socha slobody vítala milióny imigrantov, ktorí priplávali do Spojených štátov na prelome 19. a 20. storočia. Wall Street, sídlo burzy na dolnom Manhattane, je od druhej svetovej vojny najvýznamnejším svetovým finančným centrom. Pre mesto sú charakteristické mrakodrapy patriace medzi najvyššie v krajine, napríklad Empire State Building, Chrysler Building a predtým World Trade Center.
New York je považovaný za miesto zrodu mnohých kultúrnych hnutí, napríklad Harlemskej renesancie v literatúre a výtvarnom umení, abstraktného expresionizmu (známeho tiež ako Newyorská škola) v maliarstve, hip hopu, punku, salsy a Tin Pan Alley v hudbe. Kultúrnym centrom mesta je v súčasnosti Broadway.
V roku 2005 sa v New Yorku hovorilo približne 170 jazykmi a 36 % obyvateľov sa narodilo mimo Spojených štátov. New Yorku sa vďaka čulému nočnému životu niekedy hovorí Mesto, ktoré nikdy nespí. Ďalšími prezývkami sú Veľké jablko (vďaka tvaru) a Gotham (podľa mesta, v ktorom sa odohráva dej komiksu Batman). Slovenský normovaný názov mesta je New York ; nenormované názvy často používané na zabránenie zámeny s rovnomenným štátom: New York City a City of New York ; ; slovenské príd. meno znie newyorský [t. j. bez -k-]. špa. Nueva York.
Oblasť bola v čase objavu Európanmi v roku 1524 obývaná asi 5 000 indiánmi z kmeňa Lenape. Objaviteľom bol Giovanni da Verrazano, taliansky cestovateľ v službách francúzskej koruny, ktorý miesto nazval Nouvelle Angoulême. Prvú európsku osadu pod názvom Nieuw Amsterdam založili Holanďania na južnom cípe Manhattanu v roku 1614 s cieľom obchodovať s kožušinami. Vodca holandských kolónií Peter Minuit kúpil Manhattan od kmeňa Lenape v roku 1626 za 60 guldenov (dnes už vyvrátená legenda hovorí, že Manhattan bol kúpený za sklenené koráliky v hodnote 24 dolárov). V roku 1664 dobyli mesto Angličania a premenovali ho na New York na počesť Jakuba II., kniežaťa z Yorku a Albany. Na konci druhej anglo-holandskej vojny získali Holanďania kontrolu nad indonézskym ostrovom Run, ktorý bol v tej dobe oveľa významnejší, a Angličania si ako výmenu mohli ponechať kontrolu nad New Yorkom. Do roku 1700 klesla populácia kmeňa Lenape na 200 osôb.Význam New Yorku ako prístavu pod britskou vládou rástol. V roku 1754 bola chartou udelenou Jurajom II. založená na dolnom Manhattane Columbijská univerzita, v tom čase pod menom Kings's College. Počas Americkej vojny za nezávislosť sa v meste odohrala séria bitiek známych pod názvom Newyorská kampaň. V roku 1789 sa v New Yorku zišiel Kongres a prvý prezident George Washington bol inaugurovaný v budove Federal Hall na Wall Street. V roku 1790 predstihol New York Philadelphiu ako najväčšie mesto Spojených štátov.
19. storočie pre mesto znamenalo prílev imigrantov a stály rozvoj. Vizionársky plán rozvoja z roku 1811 navrhoval rozšíriť sieť ulíc po celom Manhattane. V roku 1819 bol otvorený Erijský kanál, ktorý prepojil newyorský prístav s poľnohospodárskymi oblasťami na severe krajiny. Miestnu politiku ovládla Tammany Hall, politické zoskupenia vnútri Demokratickej strany kontrolovanej írskymi prisťahovalcami. Niektorí členovia obchodníckej aristokracie presadzovali zriadenie Centrálneho parku, ktorý nakoniec vznikol v roku 1857. V Manhattane aj v Brooklyne žila výrazná slobodná čierna menšina. Otroctvo v New Yorku existovalo do roku 1827, ale počas 30. rokov sa z New Yorku stalo jedno z centier abolicionizmu.
Hnev nad odvodmi do občianskej vojny (1861 – 1865) viedol v roku 1863 k sérii nepokojov, ktorá bola jedným z najvýraznejších prípadov občianskej neposlušnosti v histórii USA. V roku 1897 bola sformovaná moderná podoba New Yorku spojením Brooklynu (vtedy samostatného mesta), okresu New York (ktoré vtedy obsahovalo časti Bronxu), okresu Richmond a západnej časti okresu Queens. Na prepojenie mesta prispelo otvorenie metra v roku 1904.
Počas prvej polovice 20. storočia sa mesto stalo svetovým centrom priemyslu a obchodu. Bolo však postihnuté niekoľkých tragédiami. Roku 1904 zhorel v úžine East River parník General Slocum, čo si vyžiadalo 1021 obetí. V roku 1911 vypukol požiar firmy Triangle Shirtwaist Factory, ktorému podľahlo 146 ľudí, predovšetkým šičiek. Táto tragédia viedla k rastu odborov International Ladies 'Garment Workers' Union a k zvýšeniu bezpečnosti v továrňach.
V 20. rokoch bol New York hlavným cieľom čierneho obyvateľstva počas takzvanej Veľkej migrácie z južanských štátov. V roku 1916 sa New York stal domovom najväčšej černošskej komunity v Severnej Amerike. Černošský umelecký smer zvaný Harlemská renesancia prekvital v ére prohibície a obrovského ekonomického rastu, ktorý sa prejavoval výstavbou, pre New York charakteristických, mrakodrapov. V roku 1931 bola postavená budova Empire State Building. New York sa v roku 1948 stal najľudnatejším mestom sveta, keď predstihol Londýn, ktorý sa na prvom mieste držal dlhšie ako sto rokov. Počas veľkej hospodárskej krízy bol v roku 1934 za starostu zvolený reformátor Fiorello La Guardia, čím bola ukončená osemdesiatročná nadvláda Tammany Hall.
Veteráni druhej svetovej vojny a imigranti z Európy sa podieľali na povojnovom rozvoji mesta, ktorý symbolizoval napríklad rad domov v južnom Queense. New York získal po vojne pozíciu globálnej metropoly s Wall Streetom ako ekonomickým centrom sveta, sídlom OSN ako centrom svetovej diplomacie a vďaka rozvoju abstraktného expresionizmu sa z New Yorku stalo aj hlavné mesto svetovej kultúry. V 60. rokoch postihli mesto ekonomické problémy, rasové napätie a rast kriminality, ktoré dosiahli vrchol v 70. rokoch.
Vzkriesenie finančného sektora v 80. rokoch pomohlo zlepšiť mestský rozpočet. V 90. rokoch došlo k upokojeniu rasového napätia, k dramatickému zníženiu kriminality a k masovému prílevu imigrantov z Ázie a Latinskej Ameriky. Ekonomiku mesta začali ovplyvňovať nové odbory, ako napríklad informačné technológie, a v roku 2000 dosiahol New York podľa sčítania obyvateľstva najväčšieho počtu obyvateľov v histórii.
V roku 1973 boli postavené budovy Svetového obchodného centra (WTC, tzv. „Dvojičky“). Na severnú vežu bol uskutočnený bombový teroristický útok vo februári 1993, trhavinou uloženou v aute. Obe budovy boli zničené pri ďalšom teroristickom útoku dvomi úmyselnými leteckými kolíziami s vežami 11. septembra 2001. V budovách zahynulo takmer 3000 ľudí. V roku 2012 by na mieste útokov mal byť dokončený mrakodrap Freedom Tower.
New York sa nachádza na severovýchode Spojených štátov, na juhovýchode štátu New York, približne na polceste medzi Washingtonom D. C. a Bostonom. Mestom preteká rieka Hudson, ktorá tu ústi do malého prírodného zálivu a následne do Atlantického oceánu. Väčšina mesta sa nachádza na ostrovoch Manhattan, Staten Island a Long Island, vďaka čomu je rozsah dostupnej pôdy obmedzený a vedie k vysokej hustote obyvateľstva a zástavby.
Rieka Hudson preteká cez Hudson Valley do New York Bay. Medzi New Yorkom a mestom Troy má rieka charakter estuária. Rieka Hudson tvorí hranicu medzi štátmi New York a New Jersey. East River  tečie z Long Island Sound a oddeľuje Bronx a Manhattan od Long Islandu. Harlem River  spája rieku Hudson a East River.
Pevnina bola neustále upravovaná ľudskou činnosťou, najvýraznejšie vysušovaním pobrežia už od dôb holandskej kolonizácie a to najintenzívnejšie na dolnom Manhattane. Najtypickejším príkladom je Battery Park City, ktoré vzniklo navezením hliny a kameniva zo stavby World Trade Center v 70. a 80. rokoch. Predovšetkým na Manhattane boli ľudskou činnosťou zarovnané mnohé prírodne vzniknuté nerovnosti.
Rozloha New Yorku je 1 214,4 km², pričom pevnina má rozlohu 789,5 km² a vodné plochy rozlohu 428,8 km². Najvyšším bodom mesta je Todt Hill na Staten Islande, ktorý dosahuje do 124,9 m n. m. Vrchol je pokrytý lesmi, ktoré sú súčasťou Staten Island Greenbelt
Hoci sa nachádza na pobreží, pre New York je typické vlhké podnebie (Köppenova klasifikácia podnebia – DFA). Zimy sú tu studené, ale vďaka umiestneniu na pobreží sú tunajšie teploty mierne vyššie ako vo vnútrozemí. Každý rok tu napadne 63,5 až 88,9 cm snehu. Obdobie medzi posledným mrazivým dňom a prvým mrazivým dňom ďalšej zimy trvá v priemere 199 dní. jari a jesene sú v New Yorku rôznorodé, od snežných a studených, cez horúce a suché až po chladné a daždivé. Letá sú horúce a suché. Každé leto je v priemere v 18 až 25 dňoch dosiahnutá teplota 32 °C. Hoci pre New York nie sú typické hurikány, môžu ho výnimočne zasiahnuť, čo sa stalo napríklad v rokoch 1821, keď bol zaplavený dolný Manhattan a 1938, keď bola zničená východná časť mesta. Dlhodobý vplyv na podnebie má Atlantická multidekadická oscilácia (Atlantic Multidecadal Oscillation), čo je sedemdesiatročný cyklus otepľovania a ochladzovania, ktorý má vplyv napríklad na frekvenciu a silu pobrežných búrok.
Hromadná doprava je v New Yorku využívaná najviac v celých Spojených štátoch. Spotreba benzínu je na úrovni, na akej bol celoštátny priemer v 20. rokoch. Vďaka používaniu hromadnej dopravy bolo v roku 2006 v New Yorku ušetrených 7 miliárd litrov benzínu, čo je polovica benzínu ušetreného vďaka používaniu hromadnej dopravy v celých Spojených štátoch. Vďaka vysokému zaľudneniu, nízkemu využívaniu automobilov a vysokému využívaniu hromadnej dopravy je New York jedným z energeticky najefektívnejších miest v Spojených štátoch. Priemerné emisie skleníkových plynov v prepočte na jedného obyvateľa mesta dosahujú 7,1 tony v porovnaní s celoštátnym priemerom 24,5 tony. V New Yorku je vyprodukované iba jedno percento skleníkových plynov vyprodukovaných v celých Spojených štátoch, hoci tu žije 2,7 % obyvateľov Spojených štátov. Priemerný obyvateľ New Yorku spotrebuje len polovicu elektrickej energie v porovnaní s priemerným obyvateľom San Francisca a štvrtinu v porovnaní s priemerným obyvateľom Dallasu.
Vedenie mesta sa v posledných rokoch zameralo na znižovanie vplyvov na životné prostredie. Vysoká miera znečistenia viedla k rozšíreniu astmy a ďalších chorôb dýchacieho ústrojenstva medzi obyvateľmi mesta. Politikou mesta je kupovať do svojich budov energeticky efektívne vybavenie. New York tiež vlastní najviac autobusov na zemný plyn a s hybridnými motormi v celých Spojených štátoch a tiež sa tu objavili jedny z prvých taxíkov s hybridným pohonom. Mesto bolo jedným zo žalobcov v prelomovom spore u Najvyššieho súdu Spojených štátov Massachusetts v. Environmental Protection Agency, ktorým bola EPA donútená regulovať vypúšťanie skleníkových plynov. New York je tiež svetovým lídrom v budovaní energeticky efektívnych kancelárskych budov, ktorých typickým zástupcom je Hearst Tower.Pitnú vodu získava New York z Catskill Mountains Táto voda je natoľko kvalitná, že nevyžaduje ďalšie chemické úpravy pred distribúciou spotrebiteľom, čo je možné len v ďalších štyroch veľkých amerických mestách.
Charakteristickým znakom New Yorku je nesmierne množstvo mrakodrapov, predovšetkým na Manhattane. V New Yorku sa nachádza asi 5 600 mrakodrapov a 48 z nich má viac ako 200 m, čo je najviac na svete. Najvyšší počet mrakodrapov na svete, či už kancelárskych alebo obytných, je daný predovšetkým vysokou hustotou zaľudnenia, obmedzenou rozlohou dostupných pozemkov a teda ich vysokou cenou.
V New Yorku sa nachádzajú výrazné budovy mnohých architektonických štýlov. Woolworth Building (1913) postavená v novogotickom štýle s masívnymi prvkami gotickej architektúry, ktoré sú rozpoznateľné z ulice, ktorá je o desiatky metrov nižšie. Zákon z roku 1916 obmedzil výšku mrakodrapov v závislosti od veľkosti stavebnej parcely, aby slnečný svit dosiahol na ulice. Typickým zástupcom štýlu Art Deco je Chrysler Building (1930) so svojou charakteristickou zužujúcou sa špičkou. Mnohí architekti a historici považujú Chrysler Building za architektonicky najhodnotnejší mrakodrap v meste. Medzinárodný štýl reprezentuje Seagram Building (1957). Condé Nast Building (2000) je zástupcom energeticky efektívnych budov.
Pre obytné oblasti sú typické honosné radové domy postavené z hnedého pieskovca, ale aj ošarpané bytové domy postavené v období najväčšieho rozvoja mesta medzi rokmi 1870 a 1930. Najpoužívanejšími stavebnými materiálmi sú od veľkého požiaru v roku 1835 kameň a tehly. Stavebné materiály neboli, ako v prípade Paríža, ťažené priamo z podložia mesta, ale boli dovážané z rôznych vzdialených kameňolomov a teda majú odlišné odtiene.. Špecifikom New Yorku je veľké množstvo drevených vodných nádrží umiestnených na strechách. Ich inštalácia bola vyžadovaná u budov majúcich viac ako šesť poschodí, aby mohol byť obmedzený tlak vody vo vodovodoch, ktoré by vysokým tlakom mohli byť poškodené. V 20. rokoch sa do módy dostalo bývanie v domoch v odľahlých oblastiach mesta vybudovaných na základe ideí hnutia Garden city movement, napríklad na Jackson Heights v Queense, ktoré sa stali dostupnými vďaka výstavbe metra.
New York je tvorený piatimi mestskými časťami, ktoré sa kryjú s administratívnou úrovňou county. New York je ďalej zložený z desiatok až stoviek štvrtí, ktoré majú neraz svoju špecifickú atmosféru a históriu. Keby mestské časti boli samostatnými mestami, štyri z nich (Brooklyn, Bronx, Manhattan a Queens) by patrili medzi desať najľudnatejších miest Spojených štátov.
The Bronx (Bronx County: 1 373 659 obyv.) je najsevernejším newyorským obvodom. Nachádza sa tu Yankee Stadium, domovský štadión tímu New York Yankees, alebo najväčšie družstevne vlastnený obytný komplex v Spojených štátoch, Co-op City. Okrem malej časti Manhattanu známej ako Marble Hill je Bronx jedinou časťou New Yorku, ktorá sa nachádza na americkej pevnine. V Bronxe sídli Bronx Zoo, najväčšia metropolitná zoo v Spojených štátoch s rozlohou 107,2 ha a s viac ako 6 000 zvieratami. Bronx je miestom vzniku rapu a hip-hopu.
Brooklyn (Kings County: 2 528 050 obyv.) je najľudnatejšou mestskou časťou New Yorku. Do roku 1898 bol Brooklyn samostatným mestom. V súčasnosti je pre neho charakteristická veľká kultúrna, sociálna a etnická diverzita, nezávislá umelecká scéna, mnoho špecifických štvrtí a unikátne architektonické dedičstvo. Je to tiež jediná mestská časť s výnimkou Manhattanu, ktorá má svoje obchodné centrum. K Brooklynu patrí dlhá pláž a Coney Island založená v 70. rokoch 19. storočia ako jedna z prvých rekreačných oblastí v Spojených štátoch.
Manhattan (New York County: 1 620 867 obyv.)  je najhustejšie obývaná mestská časť, nachádza sa tu väčšina mrakodrapov a tiež Central Park. Manhattan je finančným centrom nielen mesta, ale aj celého sveta. Sídli tu veľa významných spoločností a tiež New York Stock Exchange. Na Manhattane sa nachádza aj sídlo OSN, niekoľko univerzít, galérií, múzeí, divadla na Broadwayi, Greenwich Village a Madison Square Garden. Manhattan sa neoficiálne delí na dolnú, strednú a hornú časť. Horný Manhattan sa delí Central Parkom na Upper East Side a Upper West Side. Nad parkom sa rozkladá Harlem.
Queens (Queens County: 2 270 338 obyv.)  je najrozľahlejšia a etnicky najdiverzifikovanejšia county v Spojených štátoch  a vďaka rastúcej populácii by sa mohol stať najľudnatejšou newyorskou mestskou časťou. Pôvodne sa tu nachádzalo niekoľko malých miest a dedín založených Holanďanmi, dnes tu žije predovšetkým stredná trieda. Je to jediné veľké county v Spojených štátoch, kde medián príjmov černochov dosahuje 52 000 USD za rok, čo je viac ako u belochov. Nachádza sa tu Shea Stadium, bývalý domovský štadión New York Mets, každoročne sa tu koná US Open. V Queense sa nachádzajú aj dve najväčšie newyorská letiská, LaGuardia a JFK.
Staten Island (Richmond County: 481 613 obyv.) má najvýraznejší suburbárny charakter zo všetkých mestských častí. S Brooklynom ho spája Verrazano-Narrows Bridge a s Manhattanom Staten Island Ferry, čo je súčasne aj jedna z najpopulárnejších atrakcií v meste, pretože ponúka skvelý výhľad na Sochu slobody, Ellis Island a dolný Manhattan. Na Staten Islande sa nachádza park s rozlohou 25 km² s 56 km turistických chodníkov a jeden z posledných nedotknutých lesov v meste, ktorý je od roku 1984 začlenený do systému ochrany prírody.
„Zdá sa, že kultúra je vo vzduchu, ako súčasť počasia“, napísal o New Yorku spisovateľ Tom Wolfe. Mnoho významných amerických kultúrnych hnutí vzniklo v New Yorku, napríklad Harlem Renaissance, ktorá formovala černošskú literatúru v Spojených štátoch. Mesto bolo centrom džezového hnutia v 40. rokoch a abstraktného expresionizmu v 50. rokoch a miestom zrodu hip-hopu v 70. rokoch. Lokálna punková a hardcore scéna dosiahla vrcholného vplyvu v 70. a 80. rokoch. V New Yorku má tá tiež dlhú tradíciu židovská americká literatúra. Mnoho populárnych indie rockových kapiel vzniklo v New Yorku v posledných rokoch, napríklad The Strokes, Interpol, The Bravery, Scissor Sisters a They Might Be Giants.
New York je jedným z centier americkej kinematografie. Manhatta (1920), prvý americký avantgardný film sa natáčal v New Yorku. V súčasnosti sa tu natáča druhý najvyšší počet filmov v Spojených štátoch. V New Yorku sídli viac ako 2 000 umeleckých a kultúrnych organizácií a viac než 500 galérií rôznych veľkostí . Mesto dotuje miestnu kultúru viac ako je ročný rozpočet National Endowment for the Arts. Bohatí priemyselníci 19. storočia vybudovali sieť kultúrnych centier ako sú Carnegie Hall a Metropolitan Museum of Art, ktoré sú celosvetovo preslávené. Elektrifikácia mesta umožnila výrobu prepracovaných divadelných predstavení. Od 80. rokov 19. storočia sú divadla na Broadwayi a pozdĺž 42. ulice výkladnou skriňou muzikálového umenia.
Predstavenie, napríklad od Harrigana a Harta alebo George M. Cohana, boli často ovplyvnené miestnymi prisťahovalcami a často odrážali témy nádeje a ambícií. V súčasnosti tvoria muzikály najväčšiu časť newyorskej divadelnej produkcie. 39 najväčších divadiel s viac ako 500 miestami je súhrnne označovaných ako Broadway podľa ulice, ktorá prechádza divadelnou štvrťou v okolí Times Square.
The Lincoln Center for the Performing Arts, ktoré obsahuje Jazz at Lincoln Center, Metropolitan Opera, New York City Opera, New York Philharmonic, New York City Ballet, Vivian Beaumont Theatre, Juilliard School a Alice Tully Hall je najväčším kultúrnym centrom v Spojených štátoch. Central Park SummerStage organizuje počas leta predstavenia v Central Parku a asi 1 200 koncertov a ostatných podujatí po celom meste.
Turistika je významným zdrojom príjmov, pretože mesto ročne navštívi asi 40 miliónov turistov. Najpopulárnejšími destináciami sú Empire State Building, Ellis Island, divadlá na Broadwayi, múzeá ako Metropolitan Museum of Art a ďalšie miesta ako Central Park, Washington Square Park, Rockefeller Center, Times Square, Bronx Zoo, New York Botanical Garden, luxusné obchody na Fifth Avenue a Madison Avenue alebo udalosti ako Halloween Parade v Greenwich Village, Tribeca Film Festival a vystúpenia v Central Parku. Najpopulárnejšou atrakciou je Socha slobody, jedna z ikon Spojených štátov.
Newyorská gastronómia je ovplyvnená imigrantmi. Židia a Taliani preslávili miestne pečivo (Bagels), tvarohové koláče (Cheesecake) a newyorskú pizzu. Viac ako 4 000 licencovaných pouličných predajcov, medzi ktorými je mnoho imigrantov, ponúka jedlá zo stredného východu ako sú falafel a kebab, ale najobľúbenejšie sú aj naďalej hotdogy a praclíky. V meste s nachádza aj mnoho z najvyhlásenejších amerických reštaurácií.
V New Yorku sa rozkladajú parky s celkovou rozlohou asi 113 km² a taktiež 22 km verejných pláží. Gateway National Recration Area s rozlohou tisíce akrov patrí do systému národných parkov. Jamaica Bay Wildlife Refuge má rozlohu 36 km² a pokrýva tak väčšinu Jamaica Bay. Central Park navrhnutý Frederickom Law Olmstedom a Calvertom Vauxom je s 30 miliónmi návštevníkov najnavštevovanejším parkom Spojených štátov, čo je o desať miliónov viac než u Lincoln Parku v Chicagu, ktorý je druhý najnavštevovanejší. Prospect Park v Brooklyne navrhnutý taktiež Olmstedom a Vauxom má 36 ha veľkú lúku. Vo Flushing Meadows-Corona Parku v Queense, ktorý je tretí najväčší v meste, sa konali svetové výstavy 1939 a 1964.
New York je svetovou metropolou televízie, reklamy, hudby a novinových a knižných vydavateľstiev a je zároveň aj najväčším mediálnym trhom v Severnej Amerike (nasledovaný Los Angeles, Chicagom a Torontom). Medzi miestne mediálne skupiny patria Time Warner, News Corporation, Hearst Corporation a Viacom. Sedem z desiatich najväčších svetových reklamných agentúr sídli v New Yorku. Tri zo štyroch najväčších hudobných značiek sídlia v New Yorku. V New Yorku sa točí tretina amerických nezávislých filmov. Viac ako 200 novín a 350 časopisov má v meste svoje sídlo a knižné nakladateľstvá zamestnávajú viac ako 25 000 ľudí.
Dvoje z troch celoštátne vydávaných novín majú redakciu v New Yorku a to The New York Times a The Wall Street Journal. Medzi najvýznamnejšie bulvárne denníky vydávané v meste patrí The New York Daily News a The New York Post založený v roku 1801 Alexandrom Hamiltonom. Veľa miestnych novín je zameraných na etnické menšiny, približne 270 časopisov a novín vychádza vo viac ako 40 jazykoch. El Diario La Prensa je najpredávanejším a najstarším newyorským španielsky písaným denníkom. The New York Amsterdam News sídliaca v Harleme je populárny v černošskej komunite. The Village Voice sú najpopulárnejšie alternatívne noviny.
New York je centrom televíznej tvorby, pretože tu sídlia štyri najväčšie americké stanice, ABC, CBS, FOX a NBC. Sídli tu tiež mnoho staníc káblovej televízie ako HBO, MTV, Fox News a Comedy Central. V roku 2005 bolo v New Yorku natáčaných viac ako 100 televíznych relácií.
V New Yorku sídli veľa nekomerčných médií. Najstaršou nekomerčnou stanicou v Spojených štátoch je Manhattan Neighborhood Network založená v roku 1971. WNET je najväčšou miestnou nekomerčnou stanicou a primárny poskytovateľ obsahu celoštátnej PBS. Nekomerčné WNYC, ktoré do roku 1997 vlastnilo mesto, je najpočúvanejším rádiom v Spojených štátoch. Mesto prevádzkuje televíznu stanicu nyctv, ktorá vyprodukovala niekoľko relácií o miestnej kultúre a politike ocenených cenou Emmy.
Útoky z 11. septembra 2001 boli sériou koordinovaných teroristických útokov, ktoré sa udiali v USA v utorok 11. septembra 2001.
Štyri komerčné lietadlá unieslo devätnásť mužov z militantnej islamskej organizácie al-Káida.[1][2]
Dve lietadlá narazili do Svetového obchodného centra v New Yorku, čím spôsobili pád obidvoch veží.
Ako prvá bola zasiahnutá v blízkosti 95. podlažia Severná veža (Tower #1). O čosi neskôr bola zasiahnutá Južná veža (Tower #2) v blízkosti 80. podlažia. Videozáznamy potvrdzujú, že pri nárazoch bolo zničených hneď niekoľko externých skriňových stĺpov na viacerých poschodiach. Takisto sa na niekoľkých poschodiach poškodili kľúčové podporné systémy a prvky konštrukcie jadra. Následná explózia asi 37 850 litrov leteckého paliva zničila ďalšie stĺpy na protiľahlých stranách a pravdepodobne narušila aj vnútornú statiku mrakodrapov.[5] Požiar leteckého paliva dosahujúci teplotu 650 až 1000 °C[6][7] počas nasledujúcej hodiny fatálne poškodil kľúčovú konštrukciu, ktorá držala poschodia veží spolu nad a pod sebou.[5] Oceľ začína mäknúť už pri 700°C[6], preto nosné konštrukcie budov povolili a stratili svoju nosnú funkciu, hoci určite nemožno hovoriť o ich úplnom roztavení. Následne došlo k „reťazovej reakcii“ hnanej tiažovými silami, keď poschodia nad miestom zrážky postupne klesali a narážali na poschodia pod miestom zrážky, čo možno vysvetliť aj enormnou hmotnosťou častí veží nad miestami nárazov. Veže WTC sa takto poskladali ako domčeky z karát,[5] pričom ich zrútenie na okolité budovy spôsobilo ďalšie rozsiahle požiare, ktoré priviedli k pádu zrejme aj osudnú Budovu WTC č. 7.
Náhly a prekvapivý útok teroristov na ciele v Spojených štátoch amerických ponoril na niekoľko mesiacov svet do strachu a obáv. Už si nikto nemohol byť ničím istý, stať sa môže čokoľvek. Američania boli náhle olúpení o falošný pocit bezpečia a nedotknuteľnosti svojej krajiny. Zakúsili pravý teror, dokonca vo svojej dosiaľ najtragickejšej podobe.ň
Ciele, ktoré sa teroristom podarilo zničiť alebo zasiahnuť, neboli vôbec vybrané náhodne. Svetové obchodné centrum sa stalo obeťou svojho ikonického postavenia na večnej panoráme Manhattanu, ktorá reprezentuje ekonomicky vyspelé USA.
New York má svojich zástupcov v štyroch najväčších amerických športových ligách, pričom všetky ligy majú svoje sídlo v meste. New York je jedným z mála amerických miest, kde je bejzbal populárnejší ako americký futbal. V rámci Svetovej série sa tu odohralo štrnásť duelov medzi newyorským tímami, pričom tieto duely sa prezývajú Subway Series. New York je jednou z piatich metropolitných oblastí, ktorá má v najvyššej súťaži dva bejzbalové tímy (ostatné sú Chicago, Washington-Baltimore, Los Angeles a San Francisco Bay Area). V súčasnosti New York v MLB reprezentujú New York Mets a New York Yankees, ktoré sa počas sezóny stretnú šesťkrát. Yankees sa stali víťazmi Svetovej série dvadsaťšesťkrát a Mets dvakrát. V meste sídlili tímy New York Giants (teraz San Francisco Giants) a Brooklyn Dodgers (teraz Los Angeles Dodgers). Oba tímy sa presťahovali do Kalifornie v roku 1958. V meste sídli aj dva tímy Minor league baseball a to Staten Island Yankees a Brooklyn Cyclones.
Reprezentantmi mesta v National Football League (americký futbal) sú New York Jets a New York Giants (oficiálne New York Football Giants), hoci oba tímy hrajú svoje zápasy na Giants Stadium v New Jersey.
V National Hockey League reprezentujú mesto New York Rangers, ktorí hrajú svoje domovské zápasy v Madison Square Garden a New York Islanders hrajúce v Nassau Veterans Memorial Coliseum v meste Uniondale na Long Islande.
Tím Red Bull New York reprezentuje mesto v Major League Soccer (futbal). Aj tento tím však hrá domovské zápasy v New Jersey v Red Bull Arene.
V National Basketball Association sú reprezentantom New Yorku New York Knicks a vo Women's National Basketball Association tím New York Liberty. Prvý vysokoškolský basketbalový turnaj, National Invitation Tournament, sa v New Yorku uskutočnil v roku 1938 a koná sa tu dodnes. Rücker Park v Harleme je slávne ihrisko, kde sa veľa profesionálnych športovcov zúčastňujú letnej ligy.
V New Yorku sa tiež koná mnoho medzinárodných športových podujatí. V Queense sa každý rok koná tenisový US Open, jeden z grandslamových turnajov. Newyorský maratón je najväčším maratón na svete a ročníky 2004 – 2007 sú na prvých štyroch miestach medzi maratónmi čo do počtu pretekárov, ktorí dobehli do cieľa. V roku 2007 preteky dokončilo celkovo 38 557 bežcov. Millrose Games je každoročný atletický míting, v rámci ktorého sa bežia preteky na jednu míľu známe ako Wanamaker Mile. V New Yorku je taktiež populárny box a každoročne sa tu koná niekoľko turnajov, napríklad Amateur Boxing Golden Gloves v Madison Square Garden.
Mnoho športových odvetví je úzko späté s komunitami imigrantov. Stickball, pouličná verzia bejzbalu, hrali predovšetkým mladíci z robotníckej triedy talianskeho, nemeckého a írskeho pôvodu v 30. rokoch. Stickball sa v uliciach hrá dodnes a jedna ulica bola v Bronxe premenovaná na Stickball Blvd. V posledných rokoch sa v komunitách imigrantov z Južnej Ázie a Karibiku rozšíril kriket. Pouličný hokej, futbal a basketbal sú ďalšie športy, s ktorými sa dá na newyorských uliciach stretnúť. Vďaka skutočnosti, že na uliciach možno naraziť na všemožné športy a športovcov všetkých vekových kategórií, sa New York niekedy označuje za „najväčšie mestské ihrisko“ na svete.
New York je spolu s Londýnom a Tokiom hlavným centrom globálnej ekonomiky. New York je centrom amerického finančníctva, poisťovníctva a obchodu s nehnuteľnosťami. Odhadovaný hrubý domáci produkt newyorskej metropolitnej oblasti dosiahol v roku 2006 952,6 miliárd USD, čo z newyorskej metropolitnej oblasti robí najväčšiu miestnu ekonomiku v Spojených štátoch. V metropolitnej oblasti je sústredená väčšina ekonomickej aktivity v štátoch New York a New Jersey. V New Yorku sídli veľa najvýznamnejších obchodných spoločností, napríklad 44 spoločností zo zoznamu Fortune 500. New York je unikátny aj veľkým počtom zahraničných spoločností pôsobiacich v meste. Jednu desatinu pracovných miest v súkromnom sektore tvoria zahraničné spoločnosti.
V meste sa nachádza niekoľko z najdrahších svetových nehnuteľností. Dňa 2. júla 2007 bola predaná budova č. 450 na Park Avenue za 510 miliónov USD, čo znamená, že 1 m² stál 17 104 USD. Predchádzajúci rekord držala jeden mesiac budova č. 660 na Madison Avenue, kde 1 m² stál 15887 USD.
Stredný Manhattan je najväčším obchodným centrom v Spojených štátoch a nachádza sa tu najviac newyorských mrakodrapov. Dolný Manhattan je tretím najväčším americkým obchodným centrom. Sídli tu New York Stock Exchange a NASDAQ, dve najväčšie svetové burzy cenných papierov čo do priemerného denného objemu obchodov a celkovej trhovej kapitalizácie. Viac ako 35 % percent príjmov ekonomiky generuje finančný sektor. Významným faktorom v miestnej ekonomike je aj obchod s nehnuteľnosťami, pretože celková cena všetkých newyorských nehnuteľností sa v roku 2006 odhadovala na 802,4 miliárd USD. Najhodnotnejšou nehnuteľnosťou je Time Warner Center, ktorej trhová cena sa v roku 2006 odhadovala na 1,1 miliardu USD.
Miestny televízny a filmový priemysel je po Hollywoode druhý najväčší v Spojených štátoch. Kreatívne odvetvia ako média, reklama, móda, dizajn a architektúra zamestnávajú čoraz viac obyvateľov a New York v týchto odboroch získava v porovnaní s inými mestami výraznú výhodu. Vzostupnú tendenciu zaznamenávajú aj hi-tech odbory ako biomechanika, softvérové inžinierstvo, herný dizajn a internetové služby, čo ešte zvýrazňuje fakt, že v okolí mesta končia podmorské optické káble.
Veľké množstvo obyvateľov je zamestnaných v priemysle, ale ich počet postupne klesá. Medzi najvýznamnejšie produkty vyrábané v New Yorku patria odevy, chemikálie, kovové výroby, potraviny, alebo nábytok. najstabilnejším sektorom je potravinárstvo. Vo výrobe potravín je zamestnaných viac ako 19 000 obyvateľov, mnohokrát imigrantov s malou znalosťou angličtiny a ročný obrat dosahuje 5 miliárd USD. Špecifickým newyorským exportným artiklom je čokoláda, ktorej export dosahuje ročne hodnotu asi 234 miliónov USD.
New York je najľudnatejším mestom Spojených štátov s odhadovaným počtom 8 622 698 obyvateľov (2017) (v roku 1990 to bolo 7,3 milióna). Obyvatelia mesta tak tvoria asi 40 % obyvateľov štátu New York a približne rovnaký podiel obyvateľov newyorskej metropolitnej oblasti. V poslednej dekáde počet obyvateľov rástol a odhaduje sa, že v roku 2030 dosiahne 9,2 až 9,5 milióna obyvateľov.
Dvoma základnými demografickými charakteristikami sú hustota zaľudnenia a kultúrna diverzita. S hustotou obyvateľstva dosahujúcou 11 000 obyv./km² je New York najhustejšie zaľudneným mestom Spojených štátov s počtom obyvateľov nad 100 000. Hustota zaľudnenia na Manhattane dosahovala 66 940 obyv./km² (2000), čo je najviac zo všetkých amerických counties.
New York je veľmi kultúrne a etnicky rozmanitý. Historicky bol miestom vstupu imigrantov na americkú pôdu a pojem melting pot bol prvýkrát použitý na označenie imigrantov obývaných štvrtí na Lower East Side. Dnes je 36 % obyvateľov mesta narodených mimo územia Spojených štátov. Po Los Angeles a Miami je to tretí najväčší podiel v Spojených štátoch. Kým v týchto mestách sú imigranti kultúrne homogénni, v prípade New Yorku neexistuje žiadna dominantná imigrantská kultúra. Najväčší počet súčasných imigrantov do New Yorku pochádza z týchto desiatich krajín: Dominikánska republika, Čína, Guyana, Mexiko, Ekvádor, Haiti, Trinidad a Tobago, Kolumbia a Rusko V meste sa hovorí asi 170 jazykmi..
Newyorská metropolitná oblasť je taktiež domovom početnej židovskej komunity, najväčšej mimo Izrael. V žiadnom meste sveta nežije toľko Židov ako v New Yorku. Približne 12 % jeho obyvateľov sú Židia, alebo majú židovských predkov. V New Yorku žije asi jedna štvrtina Američanov indického pôvodu a najväčšia černošská komunita v Spojených štátoch.
Podľa údajov z roku 2005 existuje v meste päť veľkých etnických skupín, ktoré tvoria Portoričania, Taliani, Karibovia, Dominikánci a Číňania. Newyorská portorická komunita je najväčšia mimo Portorika. Taliani prichádzali do mesta vo veľkom počte hlavne na začiatku dvadsiateho storočia. Výraznú a šiestu najpočetnejšiu komunitu tvoria Íri.
V New Yorku existuje silná disproporcia medzi príjmami. Kým najchudobnejších päť percent obyvateľov Manhattanu malo v roku 2005 príjem 7 047 dolárov, príjem najbohatších piatich percent bol 52-krát vyšší, t. j. 365 826 dolárov. Veľké rozdiely sú aj v jednotlivých častiach Manhattanu. V uvedenom roku 2005 bol mediánový príjem obyvateľov sídliacich v šiestich blokoch medzi ulicami 5th Avenue, East 56th Street, Park Avenue a East 59th Street 188 697 dolárov. Na druhej strane v časti East Harlem nachádzajúcej sa východne od 1st Avenue a severne od East 119th Street, kde je obyvateľstvo tvorené prevažne chudobnými černochmi a Hispáncami a 10 percent miestnych sa narodilo mimo Spojené štáty, dosahuje mediánový príjem iba 9 320 dolárov. Zatiaľ čo príjmy vysoko príjmových skupín rastú, príjmy stredne a nízko príjmových skupín stagnujú. V roku 2006 bol priemerný týždenný príjem na Manhattane 1 453 USD, čo bol najväčší a tiež najrýchlejšie rastúci príjem vo všetkých veľkých counties v Spojených štátoch. Na Manhattane prebieha tiež baby boom, od roku 2000 vzrástol počet detí do piatich rokov veku o 32 %.
V New Yorku žije v bytoch v osobnom vlastníctve asi 33 % obyvateľov, čo nie je ani polovica amerického priemeru, ktorý dosahuje 69 %. Voľných bytov je asi 3 až 4,5 %, čo je výrazne pod päťpercentnou hranicou, na základe ktorej môže byť nájomné regulované. Regulované nájomné sa uplatňuje u 33 % bytov. V New Yorku je všeobecne veľmi problematické nájsť bývanie za akceptovateľnú cenu.
Od roku 1898, keď bola sformovaná moderná podoba mesta, je New York metropolitnom obcou so silným postavením starostu. Newyorská vláda je centrálnejšia než je bežné u ostatných amerických miest. Vláda zodpovedá za verejné školstvo, nápravné zariadenia, knižnice, verejnú bezpečnosť, odpočinkové zariadenia, hygienické zariadenia, dodávku vody a sociálne služby. Starosta a členovia zastupiteľstva majú štvorročné volebné obdobie. Newyorské zastupiteľstvo je jednokomorové a má 51 členov. Starosta a členovia zastupiteľstva môžu byť zvolení len na dve volebné obdobia.
Súčasným starostom je Bill de Blasio, demokrat, rovnako ako jeho predchodca Michael Bloomberg, ktorý bol však v roku 2001 zvolený ako republikán. V roku 2005 bol Bloomberg znovuzvolený 59 % hlasov a v roku 2007 sa stal nezávislým. Bol známy snahami získať kontrolu nad vzdelávacím systémom od štátu, alebo agresívnou verejnou zdravotníckou politikou. Pre svoje druhé funkčné obdobie určil ako priority školskú reformu, zníženie chudoby a prísnu reguláciu držania zbraní. Spolu so starostom Bostonu Thomasom Meninom založil v roku 2006 Mayors Against Illegal Guns Coalition, organizáciu ktorej cieľom je „zlepšiť bezpečnostnú situáciu odstránením nelegálne držaných zbraní z ulíc“. Najsilnejšiu členskú základňu majú v New Yorku demokrati, tí tvoria 66 % zaregistrovaných voličov. V New York City nevyhral republikánsky kandidát vo voľbách na úrovni štátu New York alebo v prezidentských voľbách od roku 1924. Témami politických kampaní sú tu lacné bývanie, vzdelanie, ekonomický rozvoj a podpora zamestnanosti.
New York je najvýznamnejším zdrojom darov politickým stranám v Spojených štátoch. Štyri z piatich poštových smerovacích adries (ZIP Code), ktorých obyvatelia darujú najviac peňazí, sa nachádza na Manhattane. Rekordná je v tomto ohľade smerovacia adresa 10021 na Upper East Side, odkiaľ získali pri kampani v roku 2004 najviac peňazí ako John Kerry, tak aj George W. Bush. Pre New York je typická nerovnomernosť v objeme daní zaplatených či už na štátnej, alebo federálnej úrovni. Za každý dolár federálnych daní dostane New York služby v hodnote len 83 centov, takže ročne odovzdá na daniach o 11,4 miliardy viac než dostane späť. Mesto taktiež odosiela vláde štátu New York o 11 miliárd dolárov viac, než dostane späť.
V blízkosti radnice sa nachádzajú United States District Court for the Southern District of New York a United States Court of Appeals for the Second Circuit a Jacob K. Javits Federal Building. Na Manhattane sídli NY Appellate Division, First Department. V Brooklyne má sídlo United States District Court for the Eastern District a NY Appellate Division, Second Department. V každej mestskej časti sídli pobočka New York Supreme Court a ostatných súdov štátu New York. V New Yorku sa vďaka prítomnosti sídla OSN nachádza 122 diplomatických misií rôznej úrovne.
Kriminalita bola v New Yorku na extrémne vysokej úrovni v 80. rokoch a na začiatku 90. rokov, kedy tu prebiehala epidémia cracku. Od polovice 90. rokov však kriminalita postupne klesá a od roku 2005 je New York najbezpečnejším z 25 najväčších amerických miest. V roku 2002 tu bola kriminalita na rovnakej úrovni ako v meste Provo v Utahu a New York bol na 197. mieste z 216 amerických miest s viac ako 100 000 obyvateľmi. Násilná trestná činnosť poklesla medzi rokmi 1993 a 2005 o 75 % v období, keď na federálnej úrovni dochádzalo k nárastu. V roku 2005 klesol počet vrážd na najnižšiu úroveň od roku 1963. V roku 2007 bolo spáchaných menej ako 500 vrážd, čo je prvýkrát od roku 1963, kedy začali byť publikované tieto štatistiky.
Sociológovia a kriminológovia sa v dôvodoch dramatického poklesu kriminality v New Yorku nezhodujú. Podľa niektorých tvrdení je to taktika New York City Police Department, napríklad program CompStat a teórie rozbitých okien. Podľa iných názorov je dôvodom koniec epidémie cracku a demografické zmeny.
V New Yorku pôsobilo niekoľko známych skupín organizovaného zločinu. Prvými boli Forty Thieves a Roach Guards pôsobiace vo štvrti Five Points v 20. rokoch 19. storočia. V 20. storočí tu pôsobila mafia ovládaná Piatimi rodinami. Gangy ako Black Spades vznikali v New Yorku na konci 20. storočia.
Systém verejných škôl v New Yorku, ktorý spravuje New York City Department of Education, je najväčší v Spojených štátoch. Približne 1,1 milióna študentov navštevuje viac ako 1 200 škôl prvého a druhého stupňa. V meste funguje asi 900 ďalších súkromných a cirkevných škôl, pričom niektoré z nich patria medzi najprestížnejšie v celých Spojených štátoch. Hoci sa New York bežne neoznačuje ako univerzitné mesto, študuje tu približne 594 000 študentov vysokých škôl, čo je najviac v Spojených štátoch. V roku 2005 mali tri pätiny obyvateľov Manhattanu vysokoškolské vzdelanie a jedna štvrtina absolvovala nadväzujúce štúdium, vďaka čomu patrí Manhattan medzi oblasti s najväčším podielom vysokoškolsky vzdelaných obyvateľov v Spojených štátoch. City University of New York je treťou najväčšou verejnou vysokou školou v Spojených štátoch. V meste pôsobí verejná Fashion Institute of Technology, ktorá je súčasťou State University of New York. Medzi najznámejšie súkromné vysoké školy patria Barnard College, Columbia University, Cooper Union, Fordham University, New York University, The New School a Yeshiva University.
New York je centrom medicínskeho a biologického výskumu. Udeľuje sa tu najviac postgraduálnych titulov v biológii v Spojených štátov, pôsobí tu 40 000 lekárov a 127 laureátov Nobelovej ceny pôsobilo v miestnych inštitúciách. Mesto dostáva druhú najvyššiu dotáciu od National Institutes of Health zo všetkých amerických miest. V New Yorku sídli množstvo biomedicínskych výskumných inštitúcií, napríklad Memorial Sloan-Kettering Cancer Center, Rockefeller University, SUNY Downstate Medical Center, Albert Einstein College of Medicine, Mount Sinai School of Medicine a Weill Cornell Medical College.
New York Public Library, najväčšia verejná knižnica v Spojených štátoch, má pobočky na Manhattane, v Bronxe a na Staten Islande. V Queense sídli Queens Borough Public Library, čo je druhá najväčšia americká verejná knižnica. V Brooklyne sídli Brooklyn Public Library. V rámci New York Public Library pôsobí niekoľko výskumných inštitúcií, napríklad Schomburg Center for Research in Black Culture.
V New Yorku sa nachádza mnoho z najelitnejších a najexkluzívnejších súkromných škôl v krajine. Patrí medzi ne napríklad Brearley School, Dalton School, Spence School, The Chapin School, Nightingale-Bamford School, Convent of the Sacred Heart na Upper East Side; Collegiate School a Trinity School na Upper West Side; Horace Mann School, Ethical Culture Fieldston School a Riverdale Country School v Riverdale v Bronxe; a Saint Ann's School v Brooklyn Heights v Brooklyne. Taktiež niektoré verejné školy sú považované za najlepšie v krajine, napríklad Hunter College High School, Stuyvesant High School, The Bronx High School of Science, Brooklyn Technical High School, Bard High School Early College, Townsend Harris High School a LaGuardia High School.
Hromadná doprava je v New Yorku prevažujúcou formou dopravy. Približne jedna tretina amerických používateľov hromadnej dopravy a tretina používateľov železnice žijú v New Yorku a okolitých predmestiach. Vo zvyšku krajiny naopak pre dochádzanie do práce používa 90 % obyvateľov automobily. New York je jediným mestom Spojených štátov, kde väčšina domácností nevlastní automobil. Na Manhattane ho nevlastní 75 % obyvateľov, kým celoštátny priemer je len 8 %. Priemerný obyvateľ New Yorku strávi dochádzaním do práce jeden týždeň v roku, teda 38,4 minúty denne, čo je najviac z veľkých amerických miest.
Newyorské metro je najväčším systémom metra na svete čo do počtu staníc, ktorých je 468. Ročne prepraví metro 1,5 miliardy cestujúcich, čo je tretí najväčší počet na svete. Newyorské metro je unikátne tým, že väčšina liniek je v prevádzke 24 hodín denne, čo kontrastuje s londýnskym, parížskym či tokijským metrom, ktoré sú v noci uzavreté.
Verrazano-Narrows Bridge je najdlhší visutý most v Spojených štátoch. Hollandov tunel bol prvým mechanicky odvetrávaným tunelom určeným pre automobily na svete. V meste je prevádzkovaných asi 12 000 charakteristických žltých taxíkov. Roosevelt Island je s Manhattanom spojený lanovkou a Manhattan je s ďalšími miestami vnútri aj mimo hraníc mesta spojený trajektami.
New York má najväčšiu flotilu autobusov v Spojených štátoch. Železničná sieť spájajúca predmestské oblasti v štátoch New York, New Jersey a Connecticut má viac ako 250 staníc a 20 liniek. V New Yorku sa nachádzajú dve najrušnejšie železničné stanice Spojených štátov, Grand Central Terminal a Pennsylvania Station.
Do New Yorku smeruje najviac pasažierov medzinárodných leteckých liniek v rámci Spojených štátov. V oblasti fungujú tri veľké letiská, John F. Kennedy International, Newark Liberty International a LaGuardia a plánuje sa rozšírenie Stewart International Airport, v blízkosti Newburghu. Tieto tri letiská v roku 2005 využilo asi 100 miliónov cestujúcich a vzdušný priestor nad New Yorkom tak bol najhustejších v Spojených štátoch. Približne štvrtina Američanov, ktorí leteli v roku 2005 do zahraničia, využila letiská JFK a Newark.
Vďaka masívnemu využívania hromadnej dopravy, viac ako 120 000 cyklistom  a mnohým peším je New York energeticky najefektívnejším veľkým mestom v Spojených štátoch. Kým v Spojených štátoch je pešia chôdza a jazda na bicykli využívaná ako forma dopravy v 8 % prípadov, v New Yorku to je 21 %.
New York má tiež sieť diaľnic, ktoré spájajú mesto s New Jersey, Westchester County, Long Islandom a Connecticutom. Tieto diaľnice využívajú na dochádzanie milióny obyvateľov a sú tu teda bežné dopravné zápchy, najmä počas dopravnej špičky. George Washington Bridge je považovaný za jeden z najvyťaženejších mostov na svete.
Pre Manhattan je charakteristické delenie ulíc na streets vedúce z východu na západ a avanues vedúce zo severu na juh. Veľa newyorských ulíc je celosvetovo známych, napríklad Fifth Avenue s luxusnými obchodmi, Wall Street ako sídlo burzy, alebo Broadway ako sídlo muzikálových divadiel.
New York má jedenásť partnerských miest, z ktorých deväť je členmi Sister Cities International.
Edwin G. Burrows a Mike Wallace (1998). Gotham: A History of New York City to 1898, Oxford University Press.
Federal Writers 'Project (1939). The WPA Guide to New York City, The New Press (1995 Reissue).
Kenneth T. Jackson (ed.) (1995). The Encyclopedia of New York City, Yale University Press.
Kenneth T. Jackson and David S. Dunbar (eds.) (2005),Empire City: New York Through the Centuries, Columbia University Press.
Colson Whitehead (2003). The Colossus of New York: A City in 13 Parts, Doubleday.
E. Porter Belden (1849). New York, Past, Present, and Future: Comprising a History of the City of New York, a Description of its Present Condition, and an Estimate of its Future Increase, New York, GP Putnam. z  Google Books.
Fotografie: Citynoise, NYC Addict, Panoramatické fotografie, Fotogaléria New Yorku s popismi
Cestovanie:  New York City cestovný sprievodca z Wikivoyage, Sprievodca New Yorkom v slovenčine
Tento článok je čiastočný alebo úplný preklad článku New York na českej Wikipédii.
Nickelback bola kanadská rocková skupina, ktorá hrá predovšetkým rock a hard rock. Svojím štýlom hudby je často prirovnávaná k takým skupinám ako 3 Doors Down, Puddle of Mudd alebo Creed. Popri rockovej orientácii, skupina experimentovala aj s rôznymi inými hudobnými žánrami ako pop, country alebo heavy metal, bez ohľadu na ich hardrockový a post-grungeový základ. Skupinu založili v roku 1995 v malom mestečku Hanna v provincii Alberta v Kanade spevák a gitarista Chad Kroeger, basgitarista Mike Kroeger, gitarista Ryan Peake a bratranec bratov Kroegerovcov, bubeník Brandon Kroeger.
Nickelback si získal popularitu v roku 2000 vydaním druhého štúdiového albumu Curb. Z neho pochádza hit „Leader of Men,“ ktorý mal obrovský úspech v medzinárodných hitparádach. Vďaka tomu skupina podpísala svoju prvú nahrávaciu zmluvu s holandským metalovým vydavateľstvom Roadrunner Records. Ešte väčší medzinárodný úspech mala skupina so svojím tretím albumom Silver Side Up v septembri roku 2001. Z tohto albumu pochádza ich najväčší hit „How You Remind Me“, vďaka ktorému skupina vyhrala mnoho ocenení a začala koncertovať po svete. Odhaduje sa, že celosvetovo sa predalo viac ako 10 miliónov kópií albumu. V októbri roku 2005 skupina vydala rovnako úspešný piaty album All The Right Reasons. Z neho sa predalo viac ako 10 miliónov kópií vďaka hitom „If Everyone Cared“, „Photograph“, „Rockstar“ a „Savin’ Me“.
Odhaduje sa, že skupina predala celosvetovo viac ako 31 miliónov albumov, vrátane 19 miliónov v USA. Skupina mala tiež možnosť vystupovať na mnohých prestížnych rockových festivaloch, vrátane festivalov Rock am Ring alebo Pinkpop Festival. Skupina dosiahla 11. miesto v rebríčku Chart Watch Extra: The Top 20 Album Sellers Of The 2000s, za takými hudobníkmi ako Linkin Park, Creed alebo Timom McGrawom, a dosiahla 2. miesto ako najlepšie sa predávajúca skupina mimo Spojených štátov po skupine The Beatles. V roku 2007 sa dostala na Canada's Walk of Fame, teda kanadský chodník slávy. Skupina tiež získala mnoho prestížnych ocenení hudobného priemyslu, vrátane Juno Award, American Music Awards, Billboard Music Awards.
Kanadským vydavateľstvom pre skupinu je EMI Records, zatiaľčo v Európe je vydavateľstvo Roadrunner Records. Skupina v júli 2008 podpísala zmluvu so spoločnosťou Live Nation na nahranie troch albumov. V roku 2010 skupina podpísala nahrávaciu zmluvu s vydavateľstvom Hollywood Records.
Na názov skupiny „Nickelback“ prišiel brat Chada Kroegera, basgitarista Mike Kroeger, ktorý pracoval v kaviarni obchodného reťazca rýchlych občerstvení Starbucks. Keď zákazníkom vracal drobné, často im hovoril: „Here is your nickel back“. (Doslova: Tu máte späť Váš nickel.)
História skupiny začala v malom kanadskom meste Hanna, ktoré sa nachádza 215 km severovýchodne od mesta Calgary, kde bratia Chad Kroeger a Mike Kroeger vyrastali a neskôr sa tam prisťahoval aj Ryan Peake z mesta Brooks. Spolu sa spriatelili a začali hrať v garáži Ryana Peaka. Po ukončení vysokej školy založili spoločne amatérsku skupinu, ktorá hrala coververzie skladieb ich obľúbených skupín ako Alice in Chains, Soundgarden, Red Hot Chili Peppers a Pearl Jam. Po čase sa k skupine pripojil bubeník Gabe Sinclair, ktorý upevnil zostavu skupiny. Skupina mala týchto členov: Chad Kroeger (spev, gitara), Mike Kroeger (basová gitara), Ryan Peake (gitara), Gabe Sinclair (bicie). Skupina sa predstavovala pod názvom „Point of View“, ale na scéne radšej vystupovali pod názvom „Village Idiot“. Avšak tento názov sa nepozdával niektorým majiteľom barov, preto sa rýchlo museli premenovať. Po roku koncertovania bola skupina unavená z hrania hudby iných interpretov a rozhodli sa rozísť.
Mike Kroeger sa rozhodol presťahovať do Vancouveru a hral na basgitaru v niekoľkých miestnych heavy metalových skupinách ako Black Dogs a Depression. Začiatkom roku 1996 napísal Chad Kroeger 10 textov piesní, požičal si od svojho nevlastného otca 1 500 dolárov, a presvedčil ostatných členov skupiny aby nahrávali vo Vancouveri. Vtedy sa do skupiny dostal na miesto Sinclaira bratranec bratov Kroegerovcov, Brandon Kroeger. Priateľ Mika Kroegera zarezervoval čas v nahrávacom štúdiu, ktoré patrilo pod Turtle Records. Tak sa zrodila skupina, ktorá sa v začiatkoch volala „Bricks“. Po skončení nahrávania materiálov na svoju demonahrávku, Mike navrhol názov skupiny „Nickelback“. V januári 1996 nahrali v štúdiu Crosstown Studios vo Vancouveri materiál. Demo bolo nahrané s producentom Jeffom Bondom. Na albume bolo 7 skladieb. Demo s názvom Hesher bolo vydané len v Kanade, a predávané najmä v provincii Alberta, kde skupina vznikla. Predalo sa 150 000 kópií dema. Kanadská miestne rozhlasová stanica CFOX-FM ako jedna z prvých začala hrať ich prvý singel „Fly“ z tohto albumu.
Majiteľ nahrávacieho štúdia Turtle Recordings Studios Larry Anschell spoznal skupinu cez ich manažéra Clyda Hilla. Bol producentom skupiny Jar v MR Management. Skupine sa zapáčil album vydaný cez Anschella, ktorý pozval skupinu do svojho štúdia na konkurz. Po konkurze sa skupina spoločne s Anschellom rozhodli nahrať materiál pre svoj debutový album. Skupina si vzala pôžičku 30 000 dolárov. Práca na albume trvala od januára do marca 1996. Skupina nahrala časť piesní v Crosstown Studios s producentom Jeffom Boydom (časť týchto piesní dostala miesto v EP Hesher) a časť v Turtle Recordings Studios s producentom Larrym Anschellom. Nahrávanie trvalo 10 dní. Skupina nahrala v tej dobe 8 nových piesní, a na EP Hesher boli použité štyri z nich („Where?“, „Fly“, „Left“, „Window Shopper“). Album bol vydaný dňa 3. marca 1996. Album dosiahol 182. miesto na prestížnom americkom zozname Billboard 200, čo bolo obrovským úspechom pre tak málo známu skupinu. Preto v roku 1997 skupina podpísala svoju prvú zmluvu s malým nezávislým kanadským vydavateľstvom Shoreline. K piesni „Fly“ nahrala skupina svoj prvý videoklip, ktorého premiéra sa konala dňa 16. júna 1997. Piesne z oboch albumov boli často hrávané v mnohých kanadských rozhlasových staniciach, a turné Curb Tour im pomohlo v presadzovaní albumu v Spojených štátoch. Celkovo skupina v roku 1997 hrala 27 koncertov.
Skupina v roku 1998 intenzívne koncertovala po USA na podporu svojej hudby. Medzitým spevák Chad Kroeger pracoval ako predavač reklamných priestorov. V roku 1998, tesne predtým, ako vydali album The State, opustil skupinu bratranec bratov Kroegerovcov, bubeník Brandon Kroeger. Skupina tak začala hľadať náhradníka. Voľba padla na kanadského bubeníka Mitch Guindon. On však v skupine strávil len niekoľko dní. Skupina opäť zostal bez bubeníka. Gitarista Ryan Peake zavolal svojho priateľa Ryana Vikedala, ktorého poznal z mesta Brooks, kde obaja vyrastali. Vikedal súhlasil a prišiel skupine predviesť svoje zručnosti. V polovici prvej piesne, ktorú Vikedal hral ho Chad Kroeger prerušil a povedal mu, že je prijatý. Vikedal sa počas jedného týždňa naučil 12 piesní a tak mohol začať pracovať na novom albume. Vtedy tiež skupina prepustila svojich manažérov, lebo sa domnievala, že sama lepšie zvládne svoje záujmy. Spevák Chad Kroeger robil rozhovory s médiami, Mike Kroeger sa stal distribútorom a Vikedal usporadúval koncerty. Práce na CD boli začaté v Greenhouse Studios v Burnaby. Skupina pracovala na materiáloch so spoluproducentom Dale Pennerom (Matthew Good Band, Holly McNarland). Album zremixoval Garth Richardson. Druhý album dostal názov The State. Jeho premiéra sa konala v roku 1998, a to len v Kanade. Album bol, rovnako ako predchádzajúci album, vydaný nezávisle. S piesňou „Leader of Men“, ktorá mala obrovský úspech v rebríčkoch hitparád, sa začali o skupinu zaujímať veľké nahrávacie štúdiá. Skupina s z mnohých ponúk vybrala vydavateľstvo EMI Records pre Kanadu a holandské metalové vydavateľstvo Roadrunner Records.
Skupina Nickelback začala s nahrávaním svojho tretieho štúdiového albumu v apríli roku 2001 v štúdiách Greenhouse Studios v Burnaby a London Bridge Studio v Seattli. Skupina pracovala na materiáloch päť týždňov. Producentom albumu bol Rick Parashar známy spoluprácou so skupinami Pearl Jam a Temple of the Dog. Tento album obsahuje deväť nových skladieb, a skladba „Just Four“ z albumu Curb bola nahraná v novej verzii, a na albume sa objavila pod názvom „Just For“. Remixovaniu piesne sa ujal Randy Staub (Metallica, U2). Kombinácia Parashara a Stauba vytvárala nový zvuk skupiny, ktorý sa stal silnejším, ostrejším a takisto s jemnými refrénmi a prevládajúcimi gitarovými sólami. Práce na albume skončili v júni 2001. Album Silver Side Up bol vydaný v USA dňa 11. septembra 2001 a vo Veľkej Británii dňa 24. septembra 2001. V októbri 2001 bol album vydaný v celej Európe. Najúspešnejším singlom vydaným z albumu bol „How You Remind Me“, ktorý bol vydaný dňa 17. júla 2001. Album a takisto aj singel prispeli k mnohým oceneniam pre skupinu. Skladby „Where Do I Hide“, „Money Bought“ či „Hangnail“ boli hrané už počas turné k albumu The State. Skupina Nickelback je držiteľom mnohých prestížnych ocenení ako Juno Awards v kategórii Best New Group. Nickelback vďaka singlu „How You Remind Me“ sa stala prvou kanadskou skupinou, ktorá od času vydania singlu „American Woman“ od skupiny The Guess Who dosiahla 1. miesto v hitparádach v Kanade a Spojených štátoch. Okrem toho sa tiež singel „How You Remind Me“ stal prvým singlom kanadskej skupiny / hudobníka od roku 1991, ktorých pieseň sa dostala na vrchol rebríčku Billboard 200. Predchádzajúcim kanadským hudobníkom bol Bryan Adams s piesňou „(Everything I Do) I Do It for You“. Skupina končí rok 2001 s bilanciou 102 zahraných koncertov. V roku 2002 Nickelback začína s uvádzaním svojho prvého oficiálneho turné Silver Side Up Tour, ktoré sa začína prvým koncertom dňa 16. januára 2002 v kanadskom meste Victoria. Dňa 25. januára 2002 počas koncertu v Rexall Place v Edmontone nahrala skupina materiál pre svoje prvé koncertné DVD s názvom Live at Home. Na tomto koncerte sa zúčastnilo viac ako 20,000 ľudí. Počas koncertu si so skupinou Nickelback zahral spevák a gitarista skupiny Alice in Chains, Jerry Cantrell. Turné bolo rozdelené do 9 etáp, teda spolu 145 koncertov. Nickelback počas turné navštívil Severnú Ameriku, Austráliu, Európu a Áziu. Turné oficiálne končí dňa 4. decembra 2001 koncertom v Dubline. Ako podpora Nickelbacku počas turné vystupovali Jerry Cantrell (sólo), Default, Greenwheel, Epidemic a Familiar 48. Počas turné skupina dostala mnoho ocenení hudobného priemyslu. Vyhrala 4 ceny Billboard Music Awards, 4 ceny Juno Award, 2 ceny Much Music Awards, 2 ceny MTV Video Music Awards, 3 ceny Prairie Music Awards, 2 ceny West Coast Music Awards, Doobie Awards a Georgia Straight Awards, a 1 cenu Socan Awards. Pieseň „How You Remind Me“ sa stala najhranejšou piesňou roka 2002 v rockových rozhlasových staniciach po celom svete. Skupina ešte vydala dva single „Too Bad“ a „Never Again“. Obidva single tiež zožali úspech. Prvý z nich obsahuje text s citovými zážitkami z detstva speváka Chada Kroegera a dosiahol 1. miesto v rebríčkoch Mainstream Rock Tracks a Canadian Airplay Chart. Navyše, hudobné video získalo 2 ocenenia Much Music Video Awards v kategóriách Best Video a MuchLoud Best Rock Video. Druhý singel „Never Again“ dosiahol tiež vrchol rebríčkov Mainstream Rock Tracks a Canadian Airplay Chart. Text piesne rozpráva o domácom násilí a zneužívaní žien. Nickelback nakrútil videoklip k piesni, ale bol cenzurovaný pretože bol „príliš násilný“. Druhý videoklip bol nakrútený z častí koncertu, ktorý sa konal 25. januára 2001 v Edmontone.
V roku 2002, frontman skupiny Chad Kroeger nahráva spoločne s Josey Scottom zo skupiny Saliva pieseň „Hero“, ktorý bol vložený do soundtracku filmu Spider-Man. Na nahraní piesne sa podieľal aj Mike Kroeger (basová gitara), Tyler Connolly (sólová gitara), Paul Iverson (basová gitara), Matt Cameron (bicie). Pieseň „Hero“ dosiahla 1. miesto v rebríčkoch Canadian Hot 100, Mainstream Rock Tracks, Modern Rock Tracks a Billboard Hot 100. Okrem toho, Chad Kroeger sa stáva hudobným producentom, a zakladá spolu s právnikom Jonathanom Simkinom vydavateľstvo s názvom 604 Records, ktoré sa zaoberá podporou začínajúcich skupín.
Nakoniec, album Silver Side Up bol v Kanade 8x nominovaný na platinu, v Spojených štátoch 6x, vo Veľkej Británii 3x, v Austrálii 2x  a v Rakúsku a Holandsku jednou platinou. Singel „How You Remind Me“ dosiahol 2x platinovú platňu v Austrálii, zlato v Rakúsku, Belgicku, Nemecko, Švajčiarsku, Veľkej Británii  a v Spojených štátoch, a striebro vo Francúzsku.Dňa 29. októbra 2002 vydáva The Island Def Jam Music Group koncertné DVD s názvom Live at Home, ktoré bolo nakrútené na koncerte v Edmontone. Na DVD sa nachádza 14 skladieb a bonusy v podobe videoklipov zo zákulisia, ukážky z iných koncertov, rozhovory atď. Producentmi tohto DVD boli Amber Cordero, Rick Parashar, Mike Sarkissian, Lewis Weinstein a samotná skupina Nickelback. DVD získalo 2x platinu v Kanade a v USA.
V roku 2003 skupina začala svoje malé turné (3 koncerty), ktoré sa začalo koncertom v Los Angeles dňa 13. januára. Medzičasom skupina získala ocenenia a trofeje počas odovzdávania cien Juno Awards. Tiež Chad Kroeger sa stal spevákom roka. Potom skupina Nickelback prestala aktívne koncertovať a sústredila sa na pripravovanie nového materiálu pre ďalší album. Práce na novom albume začali v apríli roku 2003 v štúdio Green House a v domácom štúdiu Chada Kroegera Mountain View Studios vo Vancouveri. Preto producentom albumu bol Chad Kroeger, s malou pomocou Joe Moi. O mixovanie sa postaral Randy Staub, a mastering urobil George Marino v štúdiu Sterling Sound.Práce na albume trvali do augusta 2003. 1. septembra 2003 bol v Nemecku vydaný prvý singel z albumu s názvom „Someday“. V rebríčkoch Hot Adult Top 40 Tracks a Canadian Singles Chart dosiahol singel 1. miesto. Dňa 5. septembra bol singel vydaný aj v USA. Skladba sa stretla s kritikou zo strany hudobných publicistov a kritikov, kvôli jej podobnosti so skladbou „How You Remind Me“. Skupina bola kritizovaná pre rovnakú štruktúru a štýl hudby v oboch skladbách. Dňa 22. septembra 2003, bol album The Long Road vydaný v Európe a o deň neskôr mal album premiéru v USA. Album dosiahol 6. miesto v rebríčku Billboard 200, a vo Veľkej Británii päť dní od premiéry bol certifikovaný na zlato. Album dosiahol 1. miesto v rebríčku najpredávanejších CD v Kanade. Aj v ostatných krajinách mal album veľký úspech. Na coververzii skladby Eltona Johna „Saturday Night's Alright (For Fighting)“ spolupracovali Kid Rock a Dimebag Darrell. Okrem nej na albume sa nachádzajú ešte skladby „Yanking Out My Heart“ a „Learn the Hard Way“. Japonské vydanie albumu bol v podobe bonusovej skladby „Someday“ v akustickej verzii a pieseň „Slow Motion“. Okrem toho album tiež obsahuje coververziu Neila Sedaka „Love Will Keep us Together“. Skupina dňa 14. októbra 2003 začala prvým koncertom v Lubbocku turné s názvom The Long Road Tour. V Severnej Amerike skupina zahrala spolu 21 koncertov a 12 koncertov v Európe. Celkom skupina v roku 2003 zahrala 43 koncertov. Takisto Nickelback získal nomináciu na cenu Grammy v kategóriach Best Rock Album, Best Rock Single a Record Of The Year (za skladbu „How You Remind Me“).
Od januára 2004 Nickelback pokračoval v turné The Long Road Tour. Začal tromi etapami, ktoré tvorilo 26 koncertov v Kanade. Dňa 24. februára 2004 bol vydaný ďalší singel s názvom „Figured You Out“. Vzhľadom na text piesne s erotickým motívom bola pieseň zakázaná vo Veľkej Británii. Aj napriek tomu dosiahla veľký úspech a 1. miesto v rebríčkoch Mainstream Rock Tracks (kde na 1. mieste vydržala 13 týždňov) a Canadian Singles Chart. Takisto dosiahol 4. miesto v rebríčku Modern Rock Tracks.V máji 2004 Nickelback odišla na 4 koncerty do Austrálie. V druhej polovici mája sa skupina vrátila koncertovať do Európy. Dňa 5. júna 2004 skupina koncertovala na festivale Rock am Ring v Nürburgringu popri skupinách ako Motörhead, Linkin Park či Red Hot Chili Peppers. Skupina Nickelback okrem ich vlastného materiálu, vyrobila tiež coververziu heavymetalovej skupiny Metallica s názvom „Sad but True“. Z tohoto koncertu bolo vydané neoficiálne DVD. Dňa 15. júna 2004 skupina vydala v USA tretí singel (v Európe bol vydaný 8. marca) s názvom „Feelin’ Way Too Damn Good“. Singel dosiahol 2. miesto v rebríčku Canadian Singles Chart a 3. miesto v rebríčku Mainstream Rock Tracks. Deň predtým skupina vydala v Nemecku a Austrálii propagačný singel s názvom „See You at the Show“. Singel bol použitý v roku 2005 cez Nine Network v Austrálii počas Friday Night Football ligy Australian Football League.
Následne v júni sa skupina vrátila do Spojených štátov, kde zahrala 37 koncertov a tým ukončila turné The Long Road Tour. Toho istého roku získala skupina ocenenie Juno Awards v kategórii Skupina Roka. Okrem toho skupina vyhrala 6 nominácii Radio Music Awards, a 1 nomináciu od American Music Awards. Nickelback tiež získal cenu Socan Awards v kategóriách International Archivement a Rock Music. Skupina bola tiež znovu nominovaná na cenu Grammy. Tentoraz v kategóriách Best Hard Rock Performance (za skladbu „Feelin’ Way Too Damn Good“), Best Rock Song - Songwriter (za skladbu „Someday“) a Best Rock Album (The Long Road). 7. septembra v Spojených štátoch vydala skupina singel s názvom „Because of You“. Skladba v metalovom štýle dosiahla 3. miesto v Kanade a 7. miesto v Spojených štátoch v rebríčku Mainstream Rock Tracks. Rok 2004 skupina Nickelback ukončila so 79 koncertmi na svojom konte.
Začiatkom roka 2004 skupina plánovala ročnú prestávku v koncertovaní. Ale spevák Chad Kroeger začal skladať nový materiál a tak bola prestávka bola ukončená. Mesiac január priniesol skupine personálne zmeny. Dňa 27. januára kanadský časopis Chart oznámil odchod bubeníka Ryana Vikedala tesne pred začatím nahrávania nového albumu. Jeho miesto dňa 4. marca zaujal bubeník skupiny 3 Doors Down Daniel Adair. Údajný dôvod odchodu Vikedala zo skupiny boli veľké rozdiely v hudbe skupiny. Spevák Chad Kroeger bol vyzvaný na zaplatenie dlhov Ryana Vikedala. Nahrávanie albumu sa koná v Mountain View Studios vo Vancouveri. Producentom albumu bol opäť Chad Kroeger spolu s Joeom Moiom. Mastering albumu urobil Ted Jensen a zmixoval ho Randy Staub. Práce na albume trvali pol roka, kedy skupina nehrala veľa koncertov a úplne sa sústredila na práce v štúdiu. Prvé koncerty skupina začala dňa 18. augusta. Zahrala celkovo 20 koncertov, z toho 3 v Nemecku a 1 v Anglicku. Dňa 8. augusta vydala skupina prvý singel z nového albumu. Skladba „Photograph“ zaznamenala veľký úspech a dosiahla 1. miesto v rebríčkoch Canadian Airplay Chart (kde sa udržal na prvom mieste 7 týždňov), Pop 100 a Mainstream Rock Tracks. Skladba tiež dosiahla 2. miesto v rebríčku Billboard Hot 100 a 3. miesto v rebríčkoch Modern Rock Tracks a Australian Singles Chart. 4. miesto dosiahol na Novom Zélande a v Nemecku. Samotného singlu „Photograph“ sa celosvetovo predalo cez 2 milióny kópií, za čo dostal dvakrát platinové ocenenie od asociácie RIAA. Dňa 3. októbra 2005 skupina vydala album All The Right Reasons, a o deň neskôr mal album premiéru v Spojených štátoch. Na albume hosťoval gitarista a spevák skupiny ZZ Top, Billy Gibbons. Album zaujal 1. miesto v rebríčku Billboard 200 (týždeň), Canada Albums Chart (mesiac), UK Rock Albums (7 týždňov), New Zealand Albums Chart (2 týždne), Billboard Top Hard Rock Albums, Billboard Top Modern Rock/Alternative Albums a Billboard Top Rock Albums. V prvom týždni predaja sa predalo 60,000 kópií albumu a tým predbehol predchádzajúce albumu Silver Side Up a The Long Road. Album sa cez 102 týždňov udržal v rebríčku Billboard 200 a pritom sa nedostal pod 30. miesto. Dňa 8. novembra 2005 skupina vydala len v USA singel s názvom „Animals“, ktorá zaujala 97. miesto v rebríčku Billboard Hot 100, 1. miesto v rebríčku Mainstream Rock Tracks a 16. miesto v Modern Rock Tracks. Toho roku skupina ešte vyhrala 3 ocenenia BMI Pop Awards v kategóriách Most Performed 50 Songs of the Past Year za skladby „Figured You Out“, „Someday“ a „Why Don’t You & I“ (Chad Kroeger & Santana).Dňa 17. januára začína skupina svoje koncertové turné s názvom All The Right Reasons Tour, ktoré začína prvým koncertom v kanadskom meste Prince George. Prvá etapa turné trvá do 30. marca a zahŕňa Kanadu a Spojené štáty. 25. apríla vydala skupina singel s názvom „Savin’ Me“. Ten dosiahol 1. miesto v rebríčku Canadian Airplay Chart, a bol tiež použitý v soundtracku k seriálu Prison Break. S touto skladbou Nickelback vystupuje na slávnostnom udeľovaní cien Juno Award, kde skupina získala 2 ocenenia v kategóriách Group of the Year a Rock Album of the Year (All The Right Reasons). Okrem toho skupina Nickelback tiež získala cenu Socan Awards v kategórii Song Award („Photograph“), BMI Pop Award („Feelin’ Way Too Damn Good“). Skupina z troch nominácií Much Music Video Awards získala jednu cenu v kategórii Best Rock Video („Photograph“). Takisto bola skupina Nickelback vyznamenaná 3 oceneniami Billboard Awards v kategóriách Hot 100 Artists of the Year, Duo/Group of the Year a Rock Almum of the Year (All the Right Reasons). Skupina sa takisto stala víťazom World Music Awards v kategórii Best Rock Group, a takisto víťazom Billboard Touring Awards. Na koncerty skupiny sa predalo viac ako 800,000 lístkov (od januára 2006), čo je podľa časopisu Pollstar šiestym najlepším výsledkom na svete. V júli 2006 skupina vydala singel s názvom „Far Away“ (v Európe bol vydaný 20. januára). Singel dosiahol 1. miesto v rebríčkoch Canadian Airplay Chart a ARC Weekly Top 40. Počas koncertu v Sturgis v Južnej Dakote, ktorý sa konal dňa 8. júla, skupina hrá špeciálny koncert, krotý je nahraný pre ich ďalšie koncertné DVD. Od júna do septembra 2006 skupina Nickelback aktívne koncertuje po severných štátoch USA v rámci turné All The Right Reasons Tour. Dňa 22. augusta skupina vydáva ďalší singel s názvom „Rockstar“. Singel dosiahol 1. miesto v britskom rebríčku UK Rock Chart, a 2. miesto v Írsku a Rusku. Singel takisto dosiahol 4. miesto v rebríčku Mainstream Rock Tracks, a 6. miesto v rebríčku Billboard Hot 100. Pieseň taktiež dosiahla 100. miesto v zozname časopisu Rolling Stone 100 najlepších piesní roku 2007. Kvôli tejto pozícii skupina Nickelback kritizovala časopis. Počas prestávky z turné, skupina dňa 26. novembra vydáva singel „If Everyone Cared“. Singel dosiahol 1. miesto v rebríčku Canadian Airplay Chart. Celkový výťažok z predaja singlu a hudobného videa od februára do júla 2007 bol venovaný na dobročinné účely a rozdelený dvom organizáciám - Amnesty International a International Childrens' Awareness Canada. Celkový výťažok presiahol 600,000 dolárov. Skupina Nickelback končí rok 2006 so 107 koncertmi na svojom konte.V marci 2007 skupina vydáva siedmy a posledný singel z albumu pod názvom „Side of a Bullet“. Singel dosiahol 7. miesto v rebríčku Mainstream Rock Tracks. Skladba je poctou skupiny tragicky zosnulému gitaristovi skupiny Pantera, Dimebag Darrellovi, postreleného počas koncertu. V piesni bolo použité jeho gitarové sólo, ktoré Chad Kroeger dostal od brata zosnulého gitaristu, Vincenta Paula Abotta. Dňa 19. marca skupina Nickelback končí piatu etapu turné, obsahujúcu koncerty v Severnej Amerike. Dňa 9. júna 2007 skupina Nickelback za vynikajúce zásluhy pre svoju krajinu a za predaj viac ako 21 miliónov albumov po celom svete získala zápis do Canada Walk of Fame. Toto rozhodnutie bolo argumentované aj ich 10-ročnou ťažkou a vytrvalou prácou.
Album All The Right Reasons sa stal veľmi úspešným, a to rovnako v Európe a ako aj v USA. V Kanade album získal 7x platinu, v USA 8x platinu, v Austrálii 4x platinu, vo Veľkej Británii 2x platinu, v Nemecku zlato a platinu, a vo Švajčiarsku zlato.Celkový predaj albumu dosiahol 10 miliónov kópií po celom svete, z ktorých bolo  predaných 7 332 490 kópií v Spojených štátoch.
Skupina upustila z náročného koncertovania k turné All The Right Reasons Tour. V marci 2008 sa Nickelback začal pripravovať na nahrávanie nového štúdiového albumu. Producentom albumu sa stal Robert Lange, ktorý je známy pre svoju spoluprácu s umelcami ako AC/DC, Def Leppard alebo Bryan Adams.Práca na albume trvala viac ako pol roka. Album bol nahrávaný v Mountain View Studios vo Vancouveri. Za mastering bol zodpovedný Tedd Jensen a mixovanie urobil Randy Staub. Práca na albume bola dokončená v auguste 2008. Nakoniec za produkciu boli zodpovední Chad Kroeger, Joe Moi a Robert Lange. Od 8. do 21. septembra zahrala skupina 9 koncertov, a to v Nemecku, Severnom Írsku a Južnej Amerike. Na koncertoch mal premiéru nový singel „Gotta Be Somebody“, ktorý bol dňa 29. septembra vydaný v USA ako singel. Album mal premiéru dňa 14. novembra 2008 v Nemecku. Zaujímavosťou je, že 4 dni pred premiérou bol album zverejnený na internete. Deň po premiére, 15. novembra, album bol vydaný v Austrálii, o dva dni neskôr, 17. novembra, bol vydaný v Európe  a dňa 18. novembra bol vydaný v Kanade a v Spojených štátoch. 21. novembra mal premiéru v Holandsku. Album Dark Horse  už počas dňa premiéry zaznamenal veľký úspech s predajom 330,000 kópií, čo mu pomohlo dostať sa na 2. miesto medzi najlepšie sa predávajúcimi albumami. Album dosiahol vrcholné pozície v rebríčkoch Billboard Top Rock Albums, Billboard Top Hard Rock Albums, Billboard Top Modern Rock/Alternative Albums a Canadian Albums Chart. Album tiež dosiahol 2. miesto v prestížnom rebríčku Billboard 200, a dlhú dobu sa udržal v prvej desiatke. Album tiež dosiahol vysoké pozície v iných krajinách, vrátane 3. miesto v rebríčkoch Australian Albums Chart a New Zealand Albums Chart. Takisto dosiahol 2. miesto v britskom rebríčku UK Albums Chart a v nemeckom rebríčku German Albums Chart. V Rakúsku a Švajčiarsku dosiahol album 5. miesto, v Rusku 11. miesto a v Írsku dosiahol 19. miesto.
Dňa 11. októbra skupina vydala singel s názvom „If Today Was Your Last Day“. Objavil sa vo forme podporného singlu. Dosiahol 7. miesto v rebríčku Canadian Hot 100, a 2. miesto v rebríčku Hot Adult Top 40 Tracks. Navyše sa singel dostal na vrchol britského rebríčku UK Rock Chart.
Skupina Nickelback sa v roku 2008 stala nositeľom ceny Western Canadian Music Awards v kategórii International Achievement Awards. Okrem toho skupina získala cenu Socan Awards za skladbu „If Everyone Cared“. Druhú cenu dostal Chad Kroeger za skladbu „Into the Night“, ktorú nahral spoločne s Carlosom Santanom. Dňa 2. decembra sa na trhu objavilo druhé koncertné DVD skupiny s názvom Live at Sturgis 2006. Materiál na DVD bol nahrávaný dňa 8. júla 2006 počas turné All The Right Reasons Tour. 15. decembra v USA bol vo forme podporného singlu vydaný singel s názvom „Something in Your Mouth“. Dosiahol vrchol rebríčku Mainstream Rock Tracks a až 21. miesto v rebríčku Modern Rock Tracks.
V roku 2009 sa Nickelback začal pripravovať na turné. Slávnostné otvorenie turné sa konalo dňa 25. februára v Nashville. Prvá etapa turné trvala od 15. februára do 26. apríla a obsahovala koncerty v Severnej Amerike. Medzičasom skupina vydala singel s názvom „I’d Come for You“. Balada držaná v štýle alternatívneho rocku dosiahla vrchol rebríčka UK Rock Chart. V rebríčku Canadian Hot 100 pieseň dosiahla 29. miesto. V apríli skupina získala 3 ocenenia Juno Awards v kategóriách Group of the Year, Album of the Year (Dark Horse) a divácka cena. Chad Kroeger bol znovu ocenený za pieseň „Into the Night“, nahranú s Carlosom Santanom. Tentoraz získal ocenenie BMI Pop Awards. Nickelback získal tiež 2 ocenenia Much Music Video Awards za pieseň „Gotta Be Somebody“. Ocenenie Word Magazine Reader's Choice vyhrala skupina v kategórii World's Best Selling Rock Artist.22. mája skupina zahrala šesť koncertov vo Veľkej Británii, v rámci druhej etapy turné Dark Horse Tour. 28. mája, počas koncertu v Londýne, skupina natočila videoklip k piesni „Burn It to the Ground“. Premiéra singlu bola o tri dni skôr. Skladba dosiahla 7. miesto vo Fínsku, a 3. miesto v rebríčku Mainstream Rock Tracks. Dňa 10. júla 2009 sa skupina vracia k tretej etape turné, ktorá prebehla v severných Spojených štátoch. 29. septembra bol oficiálne vydaný singel s názvom „Never Gonna Be Alone“. Singel bol tiež vydaný v Portugalsku a v Brazílii, vzhľadom na jeho zaradenie do soundtracku brazílskej telenovely Caminho das Índias. Pieseň dosiahla najvyššiu pozíciu v rebríčku Hot Adult Top 40 Tracks, kde dosiahol 5. miesto. 16. novembra vydala skupina ďalší, v poradí sedemnásty singel s názvom „Shakin’ Hands“. Ten dosiahol 11. miesto v rebríčku Mainstream Rock Tracks, a až 49. miesto v rebríčku Canadian Hot 100.
V roku 2010 skupina pokračovala v turné. Začala sériou 10 koncertov po Európe. Dňa 28. februára si zahrala počas uzatváracej ceremónie na Zimných olympijských hrách 2010 vo Vancouveri, kde zahrali pieseň „Burn It To The Ground“. 23. marca skupina vydala posledný singel, tentoraz s názvom „This Afternoon“, ktorý je vlastne pokračovaním piesne „Rockstar“. Pieseň zaujala 5. miesto v rebríčku Hot Adult Top 40 Tracks. 3. apríla 2010 Nickelback začal poslednú etapu turné, ktorá bola ukončená dňa 3. júna koncertom vo Vancouveri. Ako podpora počas turné vystupovali skupiny ako Hinder, Papa Roach, Saving Abel, Seether, Black Stone Cherry, Sick Puppies, Daughtry, Shinedown a Breaking Benjamin.
V tom istom roku bola skupina Nickelback nominovaná na dve ceny Juno Awards a Grammy v kategórii Best Hard Rock Performance (za pieseň „Burn It To The Ground“), kde museli uznať nadradenosť nad piesňou „War Machine“ od skupiny AC/DC.
Album Dark Horse si odniesol veľký úspech. V Kanade album dostal 6-krát platinu, v Austrálii 3-krát, v USA 2-krát, platinu na Novom Zélande, a vo Veľkej Británii, zlato v Nemecku, Švédsku, a vo Švajčiarsku.
Chad Kroeger povedal v rozhovore pre Billboard.com v septembri 2010, že písanie textov piesní pre ďalší album bolo naplánované na začatie už vo februári 2011 s "okolo štyrmi melódiami" práve na mysli. Adair sa zmienil, že skupina hľadá spätnú cestu k hudobnému štýlu albumu All the Right Reasons, ktorý označili ako "viac prirodzený".Skupina Nickelback ohlásila svoj nový album Here and Now dňa 8. septembra 2011 popri dvoch hlavných singloch „Bottoms Up“ a „When We Stand Together“. Tieto dva single boli predstavené na rozhlasových staniciach dňa 26. septembra a dňa 27. septembra na predaj cez iTunes.Here and Now dosiahol 2. miesto v rebríčku Billboard 200 s predajom 226 714 kópií počas svojho prvého týždňa vydania s albumom Christmas od Michaela Bublého, ktorý dosiahol 1. miesto s rozdielom o 419 kópií.Skupina Nickelback oznámila ich turné Here and Now Tour dňa 11. januára 2012 a koncertovať budú spoločne so skupinami Seether, Bush a My Darkest Days.
Podľa rozhovoru s Chadom Kroegerom na CFOX-FM, skupina plánuje vydať svoj ôsmy štúdiový album ešte pred koncom roka 2014. Tiež bol oznámený hlavný rockový singel, „Revolution“, ktorý by mal byť vydaný v auguste 2014. Singel bol popísaný ako "odbočka" od typického zvuku skupiny Nickelback a politická pieseň. Častý spolupracovník Chris Lord-Alge sa vráti namixovať niektoré zo skladieb na albume. Bolo tiež oznámené, že skupina podpísala zmluvu s novým vydavateľstvom Republic Records.Hlavný singel z albumu nesie názov „Edge of a Revolution“ a vydaný bude cez iTunes dňa 18. augusta 2014.
Skupina Nickelback mala veľký úspech v rodnej Kanade koncom 90-tych rokov a začiatkom 3. tisícročia v Európe. Odhaduje sa, že skupina predala celosvetovo viac ako 31 miliónov albumov, vrátane 19 miliónov v USA. Okolo kanadskej skupiny začal veľký rozruch, keď vydala svoj druhý štúdiový album The State. Vďaka takým skladbám ako „Leader of Men“ sa o skupinu začali zaujímať mnohé hudobné vydavateľstvá a tak Nickelback podpísal zmluvu z Roadrunner Records. Albumu The State sa predalo viac ako milión kusov. Skutočný úspech sa dostavil v roku 2001 s albumom Silver Side Up. Album dosiahol veľmi veľký úspech s predajom viac ako 10 miliónov kópií celosvetovo a získal zlaté a platinové platne. Skupina získala taktiež rad prestížnych ocenení hudobného priemyslu ako Juno Award, American Music Awards, Billboard Music Awards či MuchMusic Video Awards. Skupina získala tiež 12 nominácií na cenu Grammy Award. Ich hudba je tiež často používaná asociáciou World Wrestling Entertainment (WWE). Piesne skupiny tiež možno nájsť na soundtrackoch filmov a televíznych seriálov.
Okrem toho, že skupina mala veľký komerčný úspech, je často kritizovaná populárnymi hudobnými médiami ako Allmusic či časopisom Rolling Stone. Nickelback je jednou z najviac kritizovaných skupín v histórii populárnej hudby, aj keď má obrovské množstvo fanúšikov. V rôznych etapách ich kariéry, dostala skupina rozsiahne negatívne ohlasy z rôznych zdrojov. Inernetová stránka Metacritic, informuje, že 3 zo 6 vydaných albumov sa stali mainstreamové (The Long Road, All The Right Reasons a Dark Horse) a dostali hodnotenia odpovedajúce 61%, 41% a 49%. Skupina je často kritizovaná pre nedostatok originality. V roku 2001 podľa časopisu Rolling Stone skritizoval štýl skupiny, hovriac: „Ak hľadáte originalitu, nemožno si vziať príklad z Nickelbacku“. V roku 2003 pri vydaní albumu The Long Road časopis Rolling Stone napísal: „Bol zreteľný a sporný v predstaveniach“.
V roku 2005 pri vydaní albumu All The Right Reasons novinár portálu Allmusic konštatoval, že skladby skupiny sa ma albume žánrovo pohybujú od charakteristického, „špinavého“ zvuku grunge až ku čistému rocku. Poznamenal tiež, že spevák Chad Kroeger píše viac osobné texty ako napríklad v piesni „Photograph“, alebo dokonca až žiaľ vyjadrený v piesni „Side of a Bullet“, ktorá je o smrti Darrella Dimebaga. Portál Allmusic tiež berie na vedomie použitie klávesových nástrojov alebo huslí v niektorých piesňach, pre ktoré je album viac pestrejší. Okrem toho portál sa vyjadruje kriticky k novému albumu, hovoriac, že skupina ostáva bezo zmien. Okrem veľkej kritiky je skupina Nickelback chválená pre príležitosti pri vydávaní albumov. V roku 2008 skupina vydala svoj šiesty štúdiový album Dark Horse. Album dostal protichodné recenzie. Zo 100 bodov dal Metacritic albumu 49. Magazín Chart napísal pri vydaní albumu: „Chad Kroeger je génius, lebo presne vie, čo chcú ľudia počúvať. Ukázal sa nezvyklo vtipným“. Takisto časopis Billboard pochválil skupinu, hovoriac: „Nickelback ponúka jemné a melodické piesne v ťažkých časoch“. Stephen Thomas Erlewin z Allmusic priznal len 1,5 hviezdičky z 5 pre to, že texty ich piesní sú hrubé a vulgárne. V roku 2010 na Facebooku mala skupina Nickelback 1,5 milióna fanúšikov. Fejtónista časopisu Jam!, Darryl Sterdan povedal, že spevák Chad Kroeger je druhým najhorším spevákom všetkých čias, hneď po Taylor Swift.Vzhľadom na vplyv skupín ako Alice in Chains, Soundgarden alebo Pearl Jam je zvuk skupiny Nickelback vnímaný a definovaný ako post-grunge. Portál Allmusic ako skupiny hrajúce podobnú hudbu ako Nickelback menuje 3 Doors Down, Korn, Daughtry, Seether, Puddle of Mudd alebo Limp Bizkit. Andrew Leahey z Allmusic definoval hudbu skupiny Nickelback ako post-grunge, alternatívny metal a heavy metal, kým Corey Apar z toho istého portálu definuje hudbu skladanú Chadom Kroegerom ako alternatívny pop, alternatívny rock a indie rock. V rozhovore PopMatters gitarista Alice in Chains, Jerry Cantrell povedal k spoločnému turné so skupinou Nickelback: „Aby som bol úprimný, hralo sa mi dobre so skupinou Nickelback, členovia skupiny sú mladí a plný nadšenia a pobyt pri nich môže byť vzrušujúci“. V roku 2008 spevák anglickej rockovej skupiny Coldplay, Chris Martin oznámil, že má veľa spoločného so skupinou Nickelback. Chris Martin tiež tvrdí, že nepriaznivé hodnotenie kritikov za úspechy kanadskej skupiny sú úplne neopodstatnené. Takto tlmočil svoj prejav: „Chlapci zo skupiny Nickelback sú podľa mňa veľkí, mám k nim veľký rešpekt. To je moje posledné slovo“.
Zdroj:Spevák skupiny Chad Kroeger hrá na gitarách značky Paul Reed Smith. Okrem toho používa sedemstrunovú gitaru Epiphone (postavenú na základe gitary Gibson) a gitaru Gibson Les Paul Silverburst. Hrá tiež na akustickej gitare Tacoma alebo Yamaha CJX32. Používa zosilňovače Mesa - BoogieTriple Rectifier Heads a Mesa 4x12 Recto Standard Cabs. Z gitarových efektov používa Roger Mayer Vision Wah a Boss Tremolo, a brnkadlá Dunlop Tortex 0.6.
Gitarista Ryan Peake najčastejšie používa gitary značky Gibson (Gibson Les Paul, Gibson Explorer, Gibson Flying V). Použiva tiež upravenú sklenenú gitaru Lucite Gibson, tvarom podobnú gitare Gibson Flying V. Vo svojej skorej kariére prevažne používal upravenú gitaru Fender Telecaster. Z akustických gitár používa gitary značiek Morgan a Gibson. Okrem toho používa zosilňovače Mesa Boogie Rectifiers a JCM Slash 2555 Jubilee Signature Amplifier.
Basgitarista Mike Kroeger hrá na basových gitarách firmy Warwick, Fender Precision Bass, Fender Jaguar Bass, MusicMan StingRay, Fender Jazz Bass a na vlastnoručne podpísanom modeli Spector MK5 Signature. Používa tiež zosilňovače firmy Samson Power Amp a Mesa Boogie M-2000 Bass Head.
Bubeník Daniel Adair používa zo skupiny bubeníckej firmy DW paličky Regal Tip, a napínací mechanizmus firmy Remo. Zo zloženia skupiny bubnov pochádzajú pedále Pearl Drums P-2002C Eliminator Double Kick Pedal, bubny tom-tom veľkosti 12x8 a 13x9 palcov, bubon floor tom veľkosti 16x16 palcov, basový bubon veľkosti 23x18 palcov a snare drum veľkosti 14x5,5 palcov.
Tento článok je čiastočný alebo úplný preklad článkov Nickelback na poľskej Wikipédii a Nickelback na anglickej Wikipédii.