
Dornier Do 17, občas nazývaný aj Fliegender Bleistift („lietajúca ceruzka“), bol ľahký nemecký bombardér, používaný počas druhej svetovej vojny, vyrábaný spoločnosťou Dornier Flugzeugwerke. Bol navrhnutý podľa konceptu RLM na „Schnellbomber“ (rýchly bombardér), ktorý mal byť teoreticky dostatočne rýchly na to, aby mohol predstihnúť útočiace stíhačky.
Bol navrhnutý začiatkom 30. rokov a na začiatku vojny tvoril jeden z troch hlavných typov bombardérov, používaných Luftwaffe. Svoju bojovú premiéru začali Do 17 v roku 1937, v španielskej občianskej vojne, kde bol používaný v Légii Kondor. Spolu s Heinkelom He 111 bol hlavným bombardérom Luftwaffe v rokoch 1939 – 1940.
Dornier bol používaný počas celej vojny a zúčastnil sa každej väčšej kampane v prvej línii, až do roku 1941, keď jeho efektivita a užitočnosť bola zredukovaná kvôli malej nosnosti a doletu. Výroba Dornierov Do 17 skončila v lete 1940 v prospech novších a silnejších strojov Junkers Ju 88. Napriek tomu zostal Do 17 v službách Luftwaffe až do konca vojny ako vlečné, experimentálne a cvičné lietadlo. Značná časť produkcie bola odoslaná štátom pod nemeckou sférou vplyvu. Niekoľko sa ich zachovalo do konca vojny, posledný kus bol zošrotovaný vo Fínsku v roku 1952.
Dňa 3. septembra 2010, oznámilo múzeum RAF v Londýne, že bol objavený Dornier Do 17 pochovaný pod pieskom pri pobreží Kentu v Anglicku. Lietadlo je v dobrom stave a vďaka svojmu jedinečnému významu ho múzeum plánuje vytiahnuť a po renovácii vystaviť.
V roku 1932 ministerstvo zbrojenia (Heereswaffenamt) vydalo požiadavku na konštrukciu nákladného lietadla pre nemecké štátne dráhy a zároveň na rýchle poštovné lietadlo pre Lufthansu. Továreň vo Friedrichshafene začala prácu na projekte 1. augusta 1932.
Keď sa v roku 1933 dostali k moci nacisti, Hermann Göring sa stal s Erhardom Milchom, ako jeho zástupcom, národným komisárom pre letectvo, ktoré bolo zanedlho premenované na ministerstvo letectva, RLM (Reichsluftfahrtministerium). RLM označila nový stroj ako Do 17 a 17. marca 1933 len tri mesiace potom, čo sa dostal do úradu, nariadil Milch konštrukciu prototypov. Koncom roku 1933 vydalo RLM špecifikáciu na rýchle lietadlo s dvojitými chvostovými plochami nesúce špeciálne vybavenie, čím mali na mysli bombardér.
Pôvodný návrh z roku 1932 (Do 17 V1), počítal s použitím len jedného smerového kormidla a Dornier pokračoval v tomto vývoji. Po prvýkrát bol Do 17 predstavený ako maketa v apríli 1933. „Špeciálne vybavenie“ malo byť inštalované neskôr, aby sa zakrylo jeho skutočné určenie. V apríli 1934 začala továreň Dornieru vo Friedrichshafene prácu na projekte s názvom „zadanie“. V priebehu tohto mesiaca bola navrhnutá obranná výzbroj a boli dokončené konštrukčné detaily bombového mechanizmu. Výroba týchto prototypov začala 20. mája 1934 a 23. novembra 1934 uskutočnil Do 17 V1, s jedným smerovým kormidlom a pohonom dvoch motorov BMW VI 7.3, svoj prvý let.
Testovanie bolo oneskorené kvôli sérii nehôd, pričom stroj V1 bol poškodený pri pristávaní vo februári a v apríli 1935. Stroj V2, s dvojitými chvostovými plochami a pohonom dvoch motorov BMW VI 6.3, sa po prvýkrát vzniesol 18. mája 1935 a bol testovaný RLM spolu so strojom V1 na letisku Rechlin v júni. Počas testov sa ukázalo, že stroj V1 s jedným smerovým kormidlom má len čiastočnú stabilitu, preto bol upravený pridaním dvojitého smerového kormidla. Stroj bol zničený pri zlyhaní motoru 21. decembra 1935. Stroj V3, tiež s dvojitými chvostovými plochami, mal byť pôvodne osadený motormi Hispano-Suiza 12Ybrs, no tieto neboli dostupné, preto bol osadený motormi BMW VI 7.3, rovnako ako V1 a po prvýkrát vzlietol 19. septembra 1935.
Je potvrdené, že na rozdiel od Heinkelu He 111, ktorý bol od začiatku plánovaný na vojenské účely, bol Do 17 V1 navrhnutý ako rýchle, 6 miestne poštovné lietadlo, ktoré malo súťažiť s menším jednoplošníkom Heinkel He 70. Hovorí sa, že Lufthansa ho odmietla kvôli stiesnenej kabíne, ktorá bola príliš nepohodlná pre pasažierov a prevádzkové náklady príliš vysoké na poštovné lietadlo. Podľa príbehu zostali 3 prototypy nevyužité v továrni Dornieru v Lowentale takmer šesť mesiacov, kým ich kapitán Untucht z Lufthansy neobjavil. Po obdržaní povolenia na let s jedným so strojov, začal s ním vykonávať takmer kaskadérske kúsky. Po pristátí konštatoval, že stroj je obratný ako stíhačka ak mu dodajú viac pozdĺžnej stability, bude z neho rýchly bombardér. Zanedlho nato Dornier prepracoval chvostové plochy a obnovil záujem o tento stroj.
Dornier bol potom požiadaný vyrobiť prototyp V4. Niektoré zdroje uvádzajú, že tento sa líšil od stroja V3 tým, že okienka pre pasažierov boli odstránené a jednoduchá smerovka nahradená dvoma menšími. Fotografické dôkazy dokazujú, že V3 mala dvojitú smerovku od začiatku svojej konštrukcie. Testovanie prototypov V4, V6 a V7 bolo úspešné a vzniklo viacero prototypov ako V8, ktorý bol favoritom na prieskumný stroj s dlhým doletom, zatiaľ čo V9 bol skúšaný ako rýchle dopravné lietadlo. Stroj V9 bol stále letuschopný ešte v roku 1944.
Kokpit a predná časť trupu mali tradičný stupňovitý kokpit a nos bol plne presklený. Prvé verzie boli prezývané „lietajúca ceruzka“, kvôli štíhlemu a dlhému trupu. V dôsledku skúseností zo španielskej občianskej vojny bola zvýšená strecha kokpitu a spodná polovica priestoru posádky bola rozšírená smerom von, aby tak mohlo byť vytvorené miesto pre člena posádky obsluhujúceho ďalší obranný guľomet.
Priestor kabíny bol rozšírený smerom k nábežným hranám krídel, kde bolo miesto dolného zadného a horného zadného strelca na jednej rovine. Kabína pozostávala z pilotovho sedadla a predného strelca v prednej časti kokpitu. Pilot sedel na ľavej strane, blízko čelného okna z plexiskla. Jeden z guľometníkov sedel na pravom sedadle, mierne posunutom dozadu, aby poskytoval miesto pre guľomet MG 15 kalibru 7,92 mm.
Posádka Do 17 najčastejšie pozostávala zo 4 ľudí. Bombometčík, ktorý obsluhoval aj guľomet MG 15 v presklenom nose a zadný v nižšej polohe; dvaja guľometníci obsluhovali dopredu strieľajúci guľomet MG 15 v čelnom skle a 2 guľomety MG v bočných okienkach na každej strane a tiež dozadu strieľajúce zbrane. Kabína poskytovala jasný a panoramatický výhľad vo veľkých výškach. Štandardná výzbroj bola 3 300 nábojov kalibru 7,92 mm v 44 dvojitých bubnových zásobníkoch.
Krídla mali plochu 55 m² a rozpätie 18 m s nábežnou hranou, ktorá tvorila s odtokovou hranou takmer dokonalý polkruh. Korene nábežnej hrany splývali s hornou časťou trupu a kabínou. Ako sa krídlo rozširovalo dozadu, bolo zahnuté pod ostrým uhlom, takže odtoková hrana končila v takmer v polovici boku trupu, čím bol zvýšený uhol útoku. Táto konštrukčná črta bola použitá pri všetkých budúcich konštrukčných návrhoch Dornierových bombardérov, konkrétne Do 217.
Trup bol dlhý 15,8 m. Bol tenký a úzky, čím predstavoval pre nepriateľa ťažký cieľ na zasiahnutie. Trup mal dvojité smerové kormidlá, čo malo zvýšiť jeho smerovú stabilitu. Pohonnú jednotku verzie Z-1, tvorili motory Daimler-Benz DB 601, no kvôli ich nedostatku boli použité motory Bramo 323 A-1. Tieto motory však mohli dosiahnuť maximálnu rýchlosť iba 352 km/h (vo výške 1 070 m), dôsledku čoho nedosahoval Do 17 rýchlosť vyššiu než 416 km/h v priamom lete a plným nákladom.
Dolet Do 17Z-1 pri zemi bol 1 021 km, čo sa zvýšilo na 1 367 km vo výške 4 720 m. To mu dodávalo priemerný bojový dolet 740 km. Použitie motorov Bramo 323P vyústilo v ľahké zvýšenie všetkých výkonov u verzie Z-2.
Dornier Do 17 bol vybavený dôležitým obranným mechanizmom, ktorým boli samosvorné obaly palivových nádrží, ktoré chránili nádrže v krídlach a trupe. To znižovalo stratu paliva a nebezpečenstvo ohňa, pri zasiahnutí v boji a často umožnili posádke spiatočnú cestu. Kyslík bol zabezpečený formou 20 fliaš pre použitie posádkou, pri lete nad 3 660 m.
Komunikačné vybavenie pozostávalo z rádiostanice FuG X a neskôr FuG 10, smerový navádzač PeilG V a zariadením pre pristávanie na slepo FuG 25 IFF a FuBI 1. Posádka komunikovala pomocou palubného interkomu EiV. Bol taktiež použitý jednoduchý autopilot Siemens K4 Ü.
Bombovnica obsahovala 4 bombové závesy, piaty pre bomby SC 50 a dva závesy ETC 500, určené pre ťažší náklad, každý s nosnosťou 500 kg. Bombový zameriavač Lofte A alebo B bol zabudovaný spolu s priezorom BZA-2. Bombovnica lietadla ponúkala dve možnosti. Prvou bolo nesenie 4 bômb s hmotnosťou 250 kg, pričom by sa znížil dolet. No ak by sa posádka rozhodla niesť iba polovicu nákladu, mohli byť do prednej bombovnice umiestnené palivové nádrže na predĺženie doletu. Bombometčík vypúšťal bomby pomocou zameriavača Lofte A/B, ktorý bol umiestnený na ľavej strane nosu lietadla a nasmerovaný priamo dolu. Plne naložený mal Do 17Z-1 váhu 7 740 kg.
Počiatočnú výrobu tvorili bombardovacia verzia Do 17E-1, skúšaná s dvoma motormi Daimler-Benz DB 600, a prieskumná verzia Do 17F-1, poháňaná rovnako ako prvé prototypy motormi BMW VI, ktoré boli zavedené do výroby v roku 1936. Prvé jednotky Luftwaffe boli prezbrojené na Do 17 začiatkom roku 1937. Medzitým Dornier plánoval pokročilejšiu verziu Do 17, s modernejšími a silnejšími motormi. Jeden z prototypov bol osadený motormi Hispano-Suiza 12Ybrs, zatiaľ čo ostatné mali motory BMW 132 alebo Bramo 323. Do 17E-1 bol osadený dvoma radovými motormi BMW VI 7.3D, každý s výkonom 750 PS.
Posádku tvorili traja ľudia. Rádiooperátor obsluhoval 2 guľomety MG 15 kalibru 7,92 mm v zadnej časti kabíny. Zásobník mal 750 nábojov. Bombovnica bola rozdelená do dvoch častí. Každá obsahovala 5 bombových závesov s individuálnou nosnosťou 50 kg. Pod lietadlom mohol byť taktiež nainštalovaný jeden podves ETC 500/IX, na bombu s hmotnosťou 500 kg. Dornier Do 17E-1 s označením D-AJUN, bol skúšaný v nezvyčajnej konfigurácii dvoch bômb SC 500, nesených vedľa seba pod trupom. To však zapríčinilo značný nárast hmotnosti a odporu, preto táto konfigurácia nebola operačne použitá. Verzia E-1 pokračovala v nesení malých nákladov bômb až do druhej svetovej vojny. Výkon verzie E-1 jej umožňoval dosiahnuť rýchlosť 330 km/h vo výške 3 000 m. Počas strmhlavého bombardovania mohol trup Do 17 dosiahnuť rýchlosť 500 km/h. Jeho maximálny dostup bol 5 500 m.
Viacero Do 17E-1 bolo prestavených na verzie E-2 alebo E-3 a prinajmenšom tri E-2 a jeden E-3 boli používané spoločnosťou DVL a Hansa-Luftbild GmbH, na tajný vojenský prieskum tesne pred vojnou.
Do 17F-1 bola prieskumná verzia s dlhým doletom, založená na modifikovanom Do 17E. Prototyp Do 17V8 bol použitý na skúšanie konfigurácie F-1 a V11 na verziu F-2. Obranná výzbroj pozostávala z guľometu MG 15 v hornej zadnej časti a dolnej časti kokpitu. Trup obsahoval dva fotoaparáty spolu so šiestimi odhadzovateľnými tubami pre blesk. Do 17F-1 bola používaná až do roku 1938, kedy bol nahradený verziou Do 17P. Bol postavený len jeden kus Do 17F-2, s označením D-ACZJ, a bol používaný spoločnosťou Zeiss-Jena ako továrenské lietadlo. Prestavba dvoch Do 17E-2 na použitie hviezdicových motorov BMW 132F, viedla k vzniku Do 17J-1 a J-2.
Tieto lietadlá slúžili ako testovacie stroje na hodnotenie motoru BMW 132 pre použitie v Do 17. Týmito strojmi boli V18 (výrobné číslo Werknummer 2021) a V19 (výrobné číslo Werknummer 2022). Skúšky začali na konci roku 1937. Podobná úprava, no s motormi Bramo 323 viedla k označeniu Do 17L-1 a L-2. Dve Do 17 boli premenované na prototypy V20 a V21 a použité pri skúšaní motorov Bramo 323 na použitie v Do 17. Testy boli uspokojivé a budúce sériové stroje mali byť osadené týmito motormi.
Dornierove lietadlá mali už dlhšie vynikajúcu povesť medzi juhoslovanskými pilotmi, vďaka ich kvalite, spoľahlivosti, odolnosti a službe. Dornierove stroje dostalo juhoslovanské námorné letectvo (Pomorsko Vazduhoplovstvo) v roku 1926, konkrétne išlo o ťažké bombardéry Dornier Komet a Dornier Y. Juhoslovania už s Dornierovými lietadlami boli oboznámení tak, že 19. novembra 1935 juhoslovanskí piloti vyskúšali prototyp Do 17V-3, s označením D-ABIH (výrobné číslo 258). Rozhodli sa zaradiť Do 17 do služby napriek tomu, že bol drahší než hociktoré iné lietadlo, kvôli nemeckej ochote dodať stroje rýchlo a bez obmedzenia množstva.
Potom, čo videli Do 17M V-1 na leteckých pretekoch v Zürichu, Juhoslovanské kráľovské vojenské letectvo zakúpili licenciu na výrobu týchto strojov v továrni patriacej firme Državna Fabrika Aviona v roku 1938. Zabudovali do neho silnejší hviezdicový motor Gnome-Rhône 14N a nahradili aj pôvodnú výzbroj zabudovaním 20mm kanónov Hispano-Suiza HS.404 a tromi guľometmi Browning kalibru 7,92 mm. V Juhoslávii boli postavené 3 verzie. Prvou bol bombardér Do 17Kb-1 a druhou prieskumný Do 17 Ka-2. Poslednou verziou bol prieskumný Do 17Ka-3. Medzi Ka-1 a Ka-2 bolo len málo rozdielov, okrem zväčšenej zadnej streleckej veže, ktorá bola posunutá viac dozadu na verzii Ka-2. Verzia Ka-3 bola trochu pokročilejšia. Jej základ tvorila verzia M-1, spodné plochy boli pokryté duralminiom a mala zväčšené motorové osi a dlhšie motorové gondoly.
Verzie Do 17 L-0 a Do 17 M-0 boli vyvinuté paralelne, ako náhrada za staršie Do 17 E a F, pričom verzia L bola prieskumnou modifikáciou. Obe boli navrhnuté s použitím silnejších motorov DB 600A s výkonom 746 kW (1 000 hp). Dva kusy verzie L a jeden kus verzie M boli postavené ako prototypy novovzniknutej verzie, obe s pridaním ďalšieho guľometu MG 15 v nose lietadla. Prvý prototyp upravenej verzie, Do 17M V-1 (D-ABVD) bol poháňaný dvoma motormi DB 600 a predviedol pozoruhodné výkony, vrátane maximálnej rýchlosti 425 km/h.
Na medzinárodnej leteckej súťaži vojenských lietadiel v švajčiarskom Zürichu, sa Dornier Do 17M V-1 ukázal ako líder vo svojej triede, a bol rýchlejší než najrýchlejšia zahraničná stíhačka, francúzsky Dewoitine D.510. Dornier Do 17 spolu s Messerschmittom Bf 109 vtedy vyhrali mnoho cien a predviedli schopnosti nemeckého leteckého priemyslu. Napriek tomu, kvôli nedostatočným dodávkam motorov Daimler-Benz, musel byť sériový Do 17M osadený motormi Bramo 323, pričom prieskumná verzia Do 17P bola poháňaná motormi BMW 132N, kvôli lepšiemu doletu.
Dodávky motorov DB 600 naďalej zostali obmedzené, pretože výroba prešla na motory DB 601 so vstrekovaním paliva, ktoré boli vyhradené pre stíhačky Messerschmitt Bf 109 a Bf 110. Preto boli sériové modely základnej verzie Do 17M osadené motormi Bramo 323A-1 Fafnir s výkonom 670 kW (900 hp), ktorý mal primeraný výkon a dovolil zvýšiť náklad bômb na 1 000 kg. Takto vzniknutý Do 17 M-1 bol vyrábaný v malom množstve a slúžil do roku 1941.
Prototypy sériových Do 17M boli stroje MV-1 (Wrk Nr 691) a MV-2 (Wrk Nr 692), ktoré boli testované s bombovým nákladom, zodpovedajúcim strednému bombardéra. Tretí prototyp, MV-3 bol skúšaný ako rýchly bombardér. Stroj MV-1 bol osadený dvoma radovými motormi Daimler-Benz DB 601, zatiaľ čo MV-2 a MV-3 mali motory Bramo 323A a D. RLM preferovalo široké uplatnenie motora DB 601, no kvôli požiadavkám na jeho použitie v stíhačkách a nedostatočná úroveň výroby donútili konštruktérov k použitiu motorov Bramo.
Verzia Do 17M-1 začala svoju kariéru ako stredný bombardér, pričom bol schopný niesť 1 000 kg bômb. Bol osadený vzduchom chladenými motormi Bramo 323 A-1 a A-2. Obranná výzbroj pozostávala z dvoch a neskôr troch guľometov MG 15. Prvý z nich bol v prednom skle, obsluhovaný navigátorom a mal zásobu 370 nábojov. Zadný strelec v dolnej časti obsluhoval guľomet so zásobou 375 nábojov. Zadný strelec v hornej časti obsluhoval guľomet so zásobou 750 nábojov. Mohol niesť bombový náklad pozostávajúci z 20 kusov bômb SC 50 alebo dvoch SC 250 (500 kg), alebo 10 bômb SC 50 a jednej SC 250. Rýchlosť verzie M bola vyššia než verzie E. Dornier Do 17M mohol dosiahnuť rýchlosť 420 km/h vo výškach 3 500 m a maximálny dostup mal 5 790 m a dolet 1 570 km. 
Dopyt po prieskumnom stroji založenom na verzii M-1 viedol k vývoju verzie P-1.
Kvôli použitiu motorov DB 600 v Bf 109, by sa nebola dostala do výroby verzia L s ich použitím. Motory Bramo mali príliš vysokú spotrebu paliva, a tak mali stroje verzie M obmedzený dolet, nedostatočný pre prieskumné lietadlo. Namiesto neho boli použité hviezdicové motory BMW 132N s výkonom 645 kW, ktoré mali nižšiu spotrebu, a tak aj väčší dolet. Ďalšie dva prototypy s motormi DB 600 boli vyrobené pod označením Do 17R-0, no do výroby sa nedostali. Počas prieskumných akcií boli verzie P-1 ozbrojené štyrmi guľometmi MG 15.
Verzia P mala podobné vybavenie ako Do 17M-1, s pridaním zariadenia na let naslepo a fotografickým vybavením na prieskumnú činnosť. Poháňali ju hviezdicové motory Bramo 132N s maximálnym výkonom 645 kW. Stroj bol osadený rôznorodým rádiovybavením, ako napríklad rádiom FuG III a U (Funkgerät), smerovým vyhľadávačom PeilG V (PeilG – Peilgerät) a rádiovým zariadením pre pristátia na slepo FuBI 1 (FuBI – Funkblindlandegerät). Trojčlenná posádka spolu komunikovala pomocou interkomu EiV (EiV – Eigenverständigungsanlage). Verzia P-1 mala fotografické vybavenie pozostávajúce z kamier Rb 20/30, Rb 50/30 alebo Rb 20/18 a Rb 50/18.
Verzia P-1 Trop mala inštalované filtre a ochranu pre fotoaparáty. Kamery boli ovládané diaľkovo z kokpitu. Kvôli nedostatku nočných stíhačiek bol najmenej jeden Do 17P-1 pridelený na túto úlohu. Na mieste preskleného nosa bol inštalovaný plech a umiestnené tri 20 mm kanóny MG 151/20. Tento stroj patril pod Luftflotte 1.
Stroj Do 17 P-2 bol identický s verziou P-1, s dodatočnou inštaláciou bombových závesov ETC 500 pod trupom. Tieto stroje boli navrhnuté k nočnému prieskumu. Je pravdepodobné, že Dornier použil na verziu P-2 modifikované stroje verzie P-1.
Na rozdiel od Do 17P-2 sa nedostal Do 17R-1 do sériovej výroby. Skúsenosti zo španielskej občianskej vojny potvrdili, že neozbrojené lietadlá boli ľahkou korisťou pre stíhačky. Verzia R-1 mala byť rýchlym prieskumným strojom s dvomi dodatočnými palivovými nádržami v trupe za bombovnicou.
Boli navrhnuté dva varianty, prvý mal mať fotografické vybavenie pozostávajúce z jednej kamery Rb 50/30 a dvoch Rb 20/30, zatiaľ čo druhý variant mal tretiu palivovú nádrž v mieste kamery Rb 50/30. Jeho celková hmotnosť bola 7 300 kg, no v prípade potreby mohol byť preťažený na 7 500 kg. Posádku tvorili väčšinou traja ľudia, no v závislosti od misie sa k nim mohol pridať štvrtý člen. Aby vo väčších výškach dosiahol lepší výkon, mali byť použité motory DB 600G.
Tieto pohonné jednotky boli skúšané na stroji Do 17R-V1, s označením D-ABEE. Druhý stroj Do 17R-V2, s označením D-ATJU, dostal ešte silnejšie motory DB 601A.
Poučenie zo španielskej občianskej vojny viedlo Dornierových konštruktérov k inštalácii dodatočnej obrannej výzbroje. Boje so sovietskymi stíhačkami ukázali, že Do 17 nebol až taký rýchly a nezraniteľný ako sa predpokladalo. 
Ako riešenie bol navrhnutý úplne nový gondolovitý kokpit, ktorý poskytoval posádke viac miesta a viditeľnosti. Horná časť kabíny bola nadstavená nad úroveň trupu a zvažovala sa dole, kde sa napájala na trup v mieste nábežnej hrany krídla. Zadný guľomet bol presunutý do zadnej časti gondoly, kde mal strelec oveľa lepší výhľad a palebné pole. Podobne aj spodná časť kabíny bola ešte viac znížená. Zmeny v podlahe a streche vyústili do celkového zväčšenia prednej časti lietadla, pričom zvyšok trupu zostal rovnaký. Nový kokpit bol prezývaný Kampfkopf, čo v preklade znamená „bojová hlava“.
Prototyp verzie S bol skúšaný s radovými motormi DB 600G. Na prieskumnej verzii Do 17S-0 boli skúšané invertné motory, no táto verzia sa do výroby nedostala. Bolo postavených ďalších 15 „sprievodných“ modelov Do 17U-1, ktoré boli podobné verzii S-0, no s pridaním ďalšieho člena posádky, ktorý obsluhoval dodatočné rádiové vybavenie. Verzie U mali letieť pred ostatnými bombardérmi pri nočných misiách, pričom používali rádiové vybavenie na zameranie cieľa a zhodenie svetlíc na ich označenie. Na túto úlohu boli vybrané osobne jednotkou KG 100 ako skúšobné stroje. Verzia U-1 mala maximálnu rýchlosť 424 km/h a bojový dostup 4 500 m. Do roku 1938 bolo postavených 12 sériových strojov a tri prototypy.
Verzie Dornieru Do 17Z boli najznámejšie a najvyrábanejšie modely a zúčastnili sa viac operácií než verzie E a U. Táto verzia bola upravená v dôsledku skúseností zo španielskej občianskej vojny. Predná časť trupu bola prepracovaná, so zníženým a rozšíreným kokpitom, kvôli inštalácii miesta pre zadného spodného strelca. Kabína bola upravená rovnako ako u verzie U a S.
Na skúšku dizajnu boli postavené Do 17S a Do 17U, ktoré poháňal motor DB 600. No následkom požiadavky tohto motora zo strany stíhačiek, boli stroje osadené hviezdicovými motormi Bramo 323A. Náklad bômb bol zvýšený na 1 000 kg a posádku doplnil štvrtý člen. Ukázalo sa však, že výkon motorov bol nedostatočný, preto boli použité motory Bramo 323P. Boli postavené iba tri Do 17S a 15 Dornierov Do 17U. Po úpravách mal Do 17 s plným zaťažením bojový dolet len 322 km. Neskoršie verzie Do 17Z-3, Do 17Z-4 a Z-5, ktoré boli osadené fotoaparátmi a dvojitým riadením, tiež nemohli vyriešiť problém s doletom a bombovým nákladom.
Prvá dodávka Do 17Z-0 bola vyrobená s motormi Bramo 323 Fafnir na skúšky, pričom motory DB 600 bolo stále ťažké obstarať. Táto verzia bola rýchlo nahradená modelom Z-1, ktorá mala pridaný guľomet pre bombometčíka. Zvýšená záťaž v nose stroja a pridané zbrane zapríčinili, že bombový náklad bol znížený na 500 kg. Nespokojnosť Luftwaffe s výsledkom skúšok verzií série Z, znamenala okamžité konštrukčné zmeny na dosiahnutie celkovej vyššej výkonnosti bombardéra.
To vyústilo do celkového zlepšenia rýchlosti a dostupu všetkých modelov verzie Z, špeciálne potom verzie Z-5. Odhadované výkony boli: dostup 7 620 m a najvyššia rýchlosť 418 km/h, pričom hmotnosť stroja bola 8 100 kg. Nanešťastie sériové stroje nikdy nedosiahli tieto optimistické výkony počas neskoršej služby. Pri hmotnosti 7 740 kg používal ťažký Do 17Z-1 motory Bramo 323A-1, so samosvornými palivovými nádržami v trupe a v krídlach.
Štvorčlenná posádka spotrebovala približne 20 fliaš kyslíku, počas dlhých letov vo výške nad 3 700 m. Dornier Do 17Z-1 mal rýchlosť 352 km/h vo výške 1 066 m. Motory Bramo však neumožňovali Do 17 dosiahnuť rýchlosť 416 km/h vo výške 3 900 m a v priamom lete, pri plnom zaťažení. Dolet verzie Z-1 na úrovni mora bol 1 021 km, pričom vo výške 4 724 m sa dolet zvýšil na 1 367 km.
To sa týkalo najmä hlavného sériového modelu, Do 17Z-2. Tento model mal zabudovanú novú verziu motora Bramo 323P-1 s výkonom 746 kW (1 000 hp), ktorý bol vyladený špeciálne pre potreby Do 17. Nárast výkonu umožnil zvýšenie nákladu bômb z 500 na 1 000 kg. Plne naložený mal Do 17 dolet len 330 km. Výzbroj bola ďalej doplnená dodatočným párom guľometov, ktoré strieľali bočnými časťami gondoly; tieto zbrane však obsluhoval jeden človek, preto nemohli byť použité simultánne.
Od mája 1940 bolo zaradených do služby 422 Dornierov Do 17Z-2, v jednotkách Kampfgeschwader 2, Kampfgeschwader 3, Kampfgeschwader 76 a Kampfgeschwader 77. Zlepšovanie výkonov Z-2 spôsobilo nárast hmotnosti z 7 983 kg na 8 128 kg. Následkom ťažkých strát v Bitke o Britániu bolo rozhodnuté nahradiť kanón MG FF silnejším MG 151/15. No straty sa zvyšovali napriek tomu, že niektoré stroje niesli až 8 guľometov. Pôvodné guľomety MG 15 boli ponechané, čo bolo prítomné aj v nasledujúcej verzii Z-3.
Verzia Z-3 bola bombardovacím modelom série Z, no napriek tomu bola používaná aj ako prieskumné lietadlo štábmi jednotlivých jednotiek. Motory a základné vybavenie boli zhodné s verziou Z-2; boli však pridané dve kamery Rb 50/30 a Rb 20/30 do vstupného otvoru posádky. Bol zavedený aj osobný fotoaparát, na zdokumentovanie bombardovacej misie. Neskôr bol pridaný aj autopilot. Verzie Z-2 a Z-3 boli vizuálne identické, mohli byť rozlíšené jedine odlišným vstupným otvorom verzie Z-3. Kvôli priestorovým problémom, spôsobeným pridaným fotografickým vybavením bola znížená zásoba streliva z 44 na 42 zásobníkov. Pohonná jednotka Z-3 bola vylepšená na verziu Bramo 323P-2. Tento motor bol potom použitý vo všetkých zvyšných modeloch verzie Z.
Verzia Z-4 bola navrhnutá ako cvičné lietadlo. Napriek takmer identickému vzhľadu so Z-2 a Z-3, mala zabudované rozšírené vybavenie pre cvičné lety naslepo. Štvormiestny stroj mal jeden riadiaci knipel s dvojitým riadením, čo bolo dosiahnuté ramenom vyčnievajúcim doprava. Pedály smerového kormidla boli pred oboma sedadlami. Obranná a bombová výzbroj bola zredukovaná, kvôli zníženiu váhy.
Verzia Z-5 bola podobná Z-3, s hmotnosťou 8 600 kg. Bola navrhnutá ako protilodné lietadlo a v trupe mala zabudované nadnášacie nádrže, v prípade že by bola nútená núdzovo pristáť na vodu. Väčšinou mali tieto nadnášacie zariadenia podobu nesfúknuteľných vankúšov, uložených v zadnej časti motorovej gondoly a vo výstupkoch na stranách nosa lietadla priamo za presklením.
Neskôr boli vyvinuté ďalšie modely verzie Z. Verzia Z-6 mala byť prieskumným lietadlom, no napriek tomu zostala len v prototype. V priebehu vojny však na tento štandard bolo upravených niekoľko existujúcich bojových verzií. Tento typ bol určený na kontrolné lety zisťujúce stav počasia. Bol zhodný s verziami Z-1 a Z-2, no obranná výzbroj bola odstránená a boli pridané dodatočné palivové nádrže.
To zvýšilo zásobu paliva na 2 890 l. Keďže lety prebiehali vo väčšej výške, boli pridané dodatočné kyslíkové fľaše, čím vzrástol ich počet z 20 na 24. Kvôli dlhým letom nad vodou, bol potrebný väčší nafukovací čln z verzie Z-5, so svojim dodatočným núdzovým vybavením. Verzia Z-6 bola tiež používaná ako nočná stíhačka. Niektoré Z-6 dostali prednú časť trupu z Junkersu Ju 88C-6 s guľometmi a kanónmi. Ukázalo sa však, že predná časť bola nevyhovujúca a musela byť prerobená. Na špičke nosa bol infračervený reflektor, ktorý sa stal zavedením radaru Lichtenstein zbytočným.
Verzia Z-8 Geier nebola sériovo vyrábaná. Bola zamýšľaná ako lietadlo proti pozemným cieľom, dosiahla prvú vývojovú fázu, no nebola vyrábaná kvôli nedostatočnému výkonu a pancierovaniu proti protileteckým zbraniam. Zvýšenie pancierovania by znamenalo zníženie rýchlosti, čo by stroj vystavilo ešte viac nepriateľskej paľbe.
Verzia Z-9 bola osadená špeciálnym bombovým mechanizmom, s oneskoreným zhadzovaním, pre nálety v malých výškach. Jej úlohou bolo potlačenie nepriateľskej protilietadlovej obrany, pričom zhadzovala malé bomby, prvé verzie trieštivých bômb. To však bolo možné len pri leteckej prevahe vo vzduchu, pretože Z-9 nemala pancierovanie. Trup a vybavenie bol zhodný so Z-1 a Z-2. Upravená bola iba bombovnica na nesenie 16 závesov na odhadzovanie bômb. Maximálna hmotnosť Z-9 bola 7 800 kg. Táto verzia sa však nedostala do sériovej výroby.
Potom, čo sa skončila výroba bombardéra v roku 1940, bola verzia Do 17Z upravená s použitím nosu z Junkersu Ju 88C, osadená jedným kanónom MG FF kalibru 20 mm, a tromi 7,92 mm guľometmi MG 17 na nočnú stíhačku. Tri prototypy boli upravené z existujúcich trupov verzie Do 17Z na konfiguráciu Do 17Z-7 Kauz I. Štandardný Do 17Z-7 bol osadený hviezdicovými motormi Bramo 323P-1 a posádku tvorili 3 ľudia.
V porovnaní so štandardnou bombardovacou verziou, bolo palivo rozdelené do viacerých nádrží. Dve nádrže, každá s kapacitou 770 l, boli v krídlach. Tretia nádrž bola v bombovnici vnútri trupu, pričom mala kapacitu 895 l. Zásoba neseného kyslíku pre trojčlennú posádku bola zredukovaná na 9 fliaš, pretože záchytné lety vo veľkých výškach sa neočakávali. Prídavné pancierovanie, vo forme ťažkých oceľových plátov bolo pridané do nosu lietadla, na ochranu pred čelnou paľbou. Pôvodne bolo zamýšľané opancierovať celú kabínu posádky. To však nebolo realizované, pretože zvýšenie hmotnosti by ešte viac znížilo letové výkony, už beztak pomalého lietadla. Zásoba nábojov bola 3 000 nábojov pre 3 guľomety MG 17 a 400 nábojov pre 20 mm kanón MG 151.
Neskôr bol dizajn ďalej upravený na verziu Do 17Z-10 Kauz II, pričom pevný nos mal zabudovaný infračervený vyhľadávací reflektor, pre infračervený detekčný systém Spanner Anlage. Verzia Z-10 bola vyzbrojená štyrmi 7,92 mm guľometmi MG 17 nad infračerveným reflektorom a dvomi 20 mm kanónmi MG FF v spodnej časti nosu. Posádka mala možosť nabíjať kanón MG FF zvnútra. Jeden stroj Kauz II bol vybavený a skúšaný s radarom Lichtenstein. Bolo prerobených iba 10 strojov z existujúcich modelov verzie Z. Vyhľadávací systém Spanner Anlage sa ukázal byť zbytočným a mnoho strojov verzie Z-10 ním nebolo vybavené. Najmenej jeden stroj Z-10 s označením CD+PV bol použitý ako testovacie lietadlo pre zavedenie radaru Lichtenstein na konci roku 1941 – 1942. Zbavený všetkých súčastí vybavenia nočnej stíhačky Do 17Z-10 vážil 7 300 kg. Výzbroj bola podobná verzii Z-7, s pridaním guľometu MG 17 a doplnením streliva o ďalších 1 000 nábojov v nose lietadla. Ďalšie zbrane zahŕňali guľomety MG 15.
Model Do 215 bol vyvinutý ako exportná verzia strojov série Do 17Z a bol použitý v úlohe bombardéra, prieskumného lietadla a nočnej stíhačky.
Oficiálne štatistiky vykazujú 2 139 Dornierov Do 17, ktoré zišli z nemeckých výrobných liniek. V Dornierovej továrni v Oberpfaffenhofene bolo postavených 328 Dornierov Do 17E spolu s ďalšími 77 strojmi Do 17F a 200 kusov Do 17M. Počet vyrobených Do 17Z v tejto továrni predstavuje 420 kusov. Vo Friedrichshafene bolo vyrobených 84 kusov Do 17K, pričom niektoré z nich boli predané do Juhoslávie. Výroba Do 17P bola rozdelená medzi viaceré továrne. V továrni Siebelu v Halle bolo vyrobených 8 kusov. V továrni Henschelu v Berlíne-Schönefelde postavili 73 kusov. V továrni HFB v Hamburgu postavili 149 kusov. Henschel taktiež vyrobil okolo 320 kusov Do 17Z, podielom 74 kusov prispela továreň HFB v Hamburgu a ďalších 73 kusov vyrobil Siebel. Neskôr bolo postavených 105 strojov verzie Dornier Do 215 v továrni v Oberpfaffenhofene.
Do 19. septembra 1938 dostala Luftwaffe 579 Dornierov Do 17. Boli to hlavne stroje verzie Do 17E, F, M a P. V období rokov 1939 – 1940 bolo postavených 475 bombardérov Dornier Do 17Z, 16 prieskumných strojov a 9 nočných stíhačiek. V tom istom čase bolo taktiež postavených 100 kusov Dornieru Do 215, upravenej verzie Dornieru Do 17.
Zahraničné vlády boli tiež zaujaté Dornierom Do 17. V júni 1936 si od Nemecka objednala juhoslovanská vláda 36 kusov Dornieru Do 17E. Rokovania o licencii boli dokončené 27. júna 1938 a zahŕňali právo na výrobu 36 kusov Dornieru Do 17Ka, s cenou 1 829 825 ríšskych mariek. Dňa 18. marca 1938 si Juhoslávia objednala 16 hotových Do 17Ka-2 a Ka-3, za cenu 3 316 788 ríšskych mariek. Posledné z týchto strojov dostali 21. apríla 1939. Stroje boli dokončené zo 72 – 96%.
Dornier mal nedostatočný prísun nemeckého vybavenia, vrátane motorov. Juhoslovania našli francúzskeho výrobcu, ktorý mal dodať pohonné jednotky namiesto Nemcov. Vybraný výrobca motorov bola firma Gnome et Rhône a ich motor Gnome-Rhône Mistral Major mal byť použitý v Do 17. Francúzi však zveličili výkony motoru, pričom uvádzali, že má výkon 649 kW a rýchlosť 420 km/h vo výške 3 850 m. Vrtule s konštantnou rýchlosťou boli nekvalitné a dodané neskoro. To viedlo k súdom s firmami Piaggio Aero a Ratier. Len jeden Do 17 bol vybavený úplným nemeckým vybavením. Zvyšok Dornierov mal belgické 7,9 mm guľomety FN, české fotografické vybavenie a rádiové vybavenie firmy Telefunken. Celkom bolo v juhoslovanských továrniach vyrobených 70 kusov Do 17.
Na konci roku 1936 sa začal masovo vyrábať Do 17E-1. Prvou jednotkou Luftwaffe, ktorá dostala tento bombardér bola KG 153 a KG 155. Prieskumná jednotka Aufklärungsgruppe (F)/122 začala s prezbrojením na Do 17F-1. Začiatkom roku 1937 sa sformovala KG 255 a bola vybavená strojmi Do 17E-1. Takmer 100 kusov bolo odoslaných do Španielska alebo stratených pri haváriách. Dňa 12. marca 1938 zhadzovali Do 17E, jednotky KG 155, pronacistické letáky nad Viedňou, ako prípravu na okupáciu mesta. KG 153 dostala svoj prvý Do 17E-1 dňa 20. septembra 1938, ako časť masového programu na prezbrojenie. Jednotka bola 1. mája 1939 premenovaná na KG 3. KG 155 sa prezbrojila na tento typ začiatkom roku 1938. KG 252 bola taktiež vybavená Do 17M, tentoraz aby bola pripravená čeliť Sudetskej kríze. Do decembra 1938 mala na stave 26 Do 17 a 17 posádok. Dňa 1. mája 1939 bola preznačená na Kampfgeschwader 2.
Svoj krst ohňom prežil Do 17 počas španielskej občianskej vojny (1936 – 1939), kde prevyšoval väčšinu nepriateľských stíhačiek a darilo sa mu dobre. Španieli mu dali prezývku „treska“. Začiatkom roku 1937 sa rozbehla masová výroba verzií Do 17E a Do 17F. Do 17F-1 mal nahradiť Heinkel He 70 v úlohe vysokoletiaceho prieskumného lietadla a Do 17E-1 mal nahradiť starnúce bombardéry, Heinkel He 111B, Légie Kondor. Ale ukázalo sa, že moderné sovietske stíhačky republikánskeho letectva sú schopné zachytiť Do 17E a F, čo prinútilo Dorniera k urýchlenému doplneniu obrannej výzbroje.
Popri jednotkách nasadených na pomoc Frankovi bola aj 4.K/88 kapitána Rudolfa Freiherra Von Moreau. Erhard Milch, Ernst Udet a Albert Kesselring 6. januára 1937 rozhodli, že Légia Kondor by mala byť vybavená modernejšímí lietadlami. Krátko nato boli do Španielska odoslané Heinkely He 111B-1, Junkersy Ju 86D-1 a 12 kusov Dornierov Do 17E-1. Jednotka bola nazvaná VB/88 (Versuchsbomben Staffel, čiže experimentálna bombardovacia jednotka). Dorniery jednotky VB/88 boli súčasťou útoku na dedinu Guernica, pričom ich cieľom bol most. VB/88 zhodila 8 ton bômb, zatiaľ čo K/88 zhodila 37 ton, priamo nad mestom, spôsobiac tak smrť približne 1 500 ľudí. Bombardovanie VB/88 dosiahlo poškodenie mostu.
Jediným ďalším cieľom nemeckých bombardérov v ten deň bola železničná stanica. Dňa 8. júla 1937 Dorniery podnikli niekoľko misií na ochranu nacionalistických vojsk, ktoré ohrozovali Madrid. V tom čase boli Junkersy Ju 86 stiahnuté a nahradené Do 17F. Na jar 1938 dorazila do Španielska ďalšia jednotka, vybavená Dorniermi Do 17, 1.A/88. Spolu bolo súčasťou Légie Kondor 27 strojov Do 17E, F a P.
Séria nových strojov Do 17Z, znamenala zavedenie zväčšeného nosu a zvýšenie defenzívnej výzbroje, pričom v roku 1939 už bola široko dostupná v jednotkách. Počas prvej fázy druhej svetovej vojny tvoril Dornier Do 17 spolu s Heinkelom He 111 chrbticu bombardovacích jednotiek Luftwaffe.
Od roku 1939 do roku 1940 používali Dornier Do 17 štyri bombardovacie skupiny Luftwaffe, ktorými boli: KG 2, KG 3, KG 76, KG 77. KG 76 a KG 77 používali Do 17E prvej generácie a zvyšné dve jednotky používali v čase vypuknutia vojny výhradne Do 17Z. Dňa 1. septembra 1939 bolo v bojovej pohotovosti 533 Dornierov a 705 Heinkelov. Celkový stav jednotiek Dornierov bol približne 100 kusov Do 17E-1, 32 kusov Do 17M-1 a 188 kusov Do 17Z-1 a Z-2, spolu s 213 kusmi Do 17P-1. Ich spoľahlivosť a robustnosť ich spravili v Luftwaffe vysoko populárnymi. 
Počas ťaženia sa Do 17 jednotky I./KG 2, zúčastnili Bitky o Bzuru, kde zhadzovali zápalné bomby proti poľským jednotkám, tvoreným armádou Poznaň a armádou Pomorze. Tieto nálety spôsobili veľký počet strát poľskej armáde, ktorá sa potom stiahla do husto zalesnenej oblasti, čo prispelo k ich zraniteľnosti. Dornier Do 17 si počínal dobre a mohol použiť svoju rýchlosť na odpútanie sa z boja s poľskými stíhačkami.
Jedinou známou jednotkou zúčastnenou v nórskom ťažení bola prieskumná jednotka 1.(F)/120 (Aufklärungsgruppe). Operovala z letiska Lübeck/Blankensee v severnom Nemecku, až do okupácie Dánska; potom čo Wehrmacht dobyl južné Nórsko sa 10. apríla 1940 premiestnila na letisko Stavanger. Jednotka v tom čase vybavená Dorniermi Do 17P-1 zabezpečovala prieskum nad nórskym pobrežím a Severným morom.
Prvým nemeckým lietadlom zostreleným nad Francúzskom počas vojny bol Dornier Do 17P, jednotky 2 (F) 123. Pripísal si ho pilot Mould, v stroji Hawker Hurricane z prvej squadrony RAF, 30. októbra 1939. Dornier s výrobným číslom Wrk Nr. 4414 skonštruovaný v továrni Blohm & Voss, sa zrútil blízko mesta Vassincourt, pričom zahynula celá trojčlenná posádka.
Počas bitky o Francúzsko sa užitočnosť Do 17 zmenšila v dôsledku obmedzeného doletu a nosnosti. Napriek tomu bol stroj stále obľúbený u posádok, vďaka väčšej obratnosti než mal Heinkel He 111 alebo Junkers Ju 88 a taktiež vďaka dobrým charakteristikám pri útokoch z malých výšok. Jeden z takýchto náletov bol prevedený aj jednotkou KG 2, proti letisku kontrolovanom RAF vo Vraux, 10. mája. Bolo zničených 6 lietadiel Bristol Blenheim a dve lietadlá Fairey Battle, patriacich 114. squadrone RAF, a mnoho ďalších bolo poškodených. Napriek tomu však spojenecké stíhačky spôsobili jednotke KG 2 a KG 3 stratu 19 Dornierov Do 17.
Iba 2 týždne pred začatím ťaženia trpeli KG 2 a 3 nedostatočným zásobovaním paliva, a tak boli Dorniery nečinné a niektoré útoky zrušené. Začiatkom júna sa jednotky Dornierov stretávali s čoraz menšou opozíciou a straty prudko klesli, keď prestala Armée de l'Air predstavovať hrozbu. Ale nad Dunkerqueom spôsobili stíhačky RAF nemeckým jednotkám ťažké straty. Dňa 2. júna Nemci prišli o 30 strojov, vrátane 16 kusov Do 17. Jednotky Dornierov zhodili spolu 320 ton bômb.
Počas poľského ťaženia mohol Do 17Z vďaka svojej rýchlosti 427 km/h zostať v bezpečnej vzdialenosti od poľských stíhačiek a ľahký pancier bol účinný. Taktiež sa s úspechom zúčastnil bitky o Francúzsko a straty boli relatívne nízke, no pri stretnutiach s britskými stíhačkami sa ukázal ako pomalý a zraniteľný. V bitke o Britániu sa ukázalo, že rýchle dobre vyzbrojené a ľahké jednoplošné stíhačky zmenili rovnováhu síl medzi bombardérmi a stíhačkami jednoznačne v prospech posledne menovaných. Pri prvých náletoch utrpel Do 17 veľké straty.
Pretože motor Bramo 323 Fafnir bol určený na použitie v malých výškach, Luftwaffe reagovala nasadením jednotiek Do 17 vo viacerých hromadných misiách, kde leteli tesne nad zemou, v snahe vyhnúť sa tak nepriateľským stíhačkám. V porovnaní s Heinkelom He 111 bol Do 17 obratnejší a robustnejšie hviezdicové motory boli ideálne na útoky z malých výšok, pričom niektoré stroje boli osadené 20 mm kanónom. V tom čase sa začal hromadne dostávať do služby nový Junkers Ju 88, nahrádzajúc Do 17 vo väčších výškach. Naopak, Dornier vynikal v prízemných útokoch, ale to bolo čoraz ďalej nebezpečnejšie.
Výhoda Dornieru v nízkych výškach sa ukázala byť diskutabilnou 7. septembra 1940, keď Luftwaffe prešla k celkovému bombardovaniu Londýna zo stredných výšok. Straty sa zvyšovali a 15. septembra 1940 prišli tri bojové skupiny vybavené Do 17, o 23 zostrelených a 13 poškodených lietadiel. Medzi zostrelenými strojmi bol aj známy Dornier Do 17 Z-2, s označením F1+FH patriaci jednotke KG 76, ktorého časť spadla na nádvorie Victoria Station a vyústil v blahoprajnú nótu holandskej kráľovnej Wilhelmíny, ktorá bola svedkyňou udalosti.
Významná udalosť sa odohrala 15. septembra 1940, dnes známym ako „deň Bitky o Britániu“. Medzi zostrelenými nemeckými strojmi bol aj Dornier Do 17 F1+FS, nájdený v poli blízko Shorehamu. Ukázalo sa, že Dornier bol vybavený plameňometom, inštalovaným v chvoste stroja. V trupe boli valce s dusíkom, vodíkom a olejom a výstupná tryska bola osadená turbínou. Najprv sa usúdilo, že to bolo zariadenie na produkciu dymu, imitujúceho poškodenie. No neskôr sa zistilo, že zariadenie bolo spúšťané jedným z zadných strelcov, s cieľom zničiť prenasledujúcej stíhačky zo zadnej sféry. Ale nedostatok kyslíku znamenal, že zariadenie zlyhalo a vyšiel z neho len nepretržitý prúd oleja.
Straty Do 17 v auguste a septembri boli značné. V auguste 1940 bolo stratených 54 Dornierov a ďalších 20 odpísaných, v dôsledku technických problémov a nehôd. V septembri bolo stratených ďalších 50 strojov, spolu s 31 ks Do 17 a ich posádkami nezvestnými. V októbri Luftwaffe stratila 35 strojov. Dodatočná výzbroj ôsmich guľometov nainštalovaných na zlepšenie obrany sa ukázala ako neschopná odraziť útoky stíhačiek.
Boje pokračovali do októbra, kedy sa Luftwaffe koncentrovala na nočné útoky, ktoré vykonávali jednotky vybavené Heinkelmi He 111 a Junkersmi Ju 88, ktoré mali väčšiu nosnosť a vyššiu rýchlosť. Straty Do 17 v Bitke o Britániu boli stanovené medzi 132 a 171, čo je najnižšie percento zo všetkých troch typov nemeckých bombardérov.
Po zavedení Junkersu Ju 88 a zaradenia produkcie nového Dornieru Do 217, boli dni Do 17 zrátané, a výroba sa zastavila v polovici roku 1940. Aj napriek ukončeniu výroby sa Dornier zúčastnil vo väčšom množstve v bojoch po Bitke o Britániu, v Balkánskom ťažení, operácii Barbarossa a s inými štátmi Osi.
Najprv pronemecká Juhoslávia vyzerala byť pripravená pripojiť sa k štátom Osi, no vojenský puč zvrhol vládu a vyhlásil neutralitu. Rozhnevaný Hitler prikázal dobyť Juhosláviu útokom. Juhoslovania si na konci roka 1940 objednali dvadsať Do 17 Ka-2. Tieto stroje sa líšili od nemeckých Dornierov osaedenými motormi, ktorými boli francúzske Gnome-Rhône Mistral Major a ďalšie odlišnosti zahŕňali zahraničné prístroje a zbrane. V roku 1940 postavili Juhoslovania 50 ks týchto strojov v licencii, no väčšina bola stratená počas ťaženia.
Na inváziu do Juhoslávie, Luftwaffe nasadila Luftflotte 4. Tá zahŕňala jednotky KG 2 a KG 3, ktoré boli jedinými zo 7 skupín, vyzbrojenými Do 17. V rámci týchto jednotiek bolo nasadených okolo 110 ks Dornieru Do 17. Prvé útoky na Belehrad sa začali o 6:51 ráno, 6. apríla 1941. Medzi nemeckými bombardérmi bolo aj 102 Dornierov Do 17, ktoré niesli 18 ks 50 kg trieštivých bômb. Po prvom dni zostalo v prevádzke okolo 82 ks Do 17, pričom jednotky utrpeli len jedinú stratu: stroj jednotky KG 3, s výrobným číslom WNr 2563 5K+DS. Luftwaffe a jej Dorniery sa nad Juhosláviou ocitli v rovnakej situácii ako nad Gréckom, s malým odporom vo vzduchu. Jednotka KG 2 sa zúčastnila aj bojov o Krétu. Medzi 6. aprílom a 31. májom stratila jednotka I./KG 2 šesť Do 17 a sedem bolo poškodených. V tom istom čase hlásila jednotka III./KG 3 šesť strát a päť poškodených strojov. Táto jednotka sa taktiež zúčastnila na útokoch na Krétu a Grécko.
Po úspešnom zakončení Balkánskeho ťaženia sa začala Luftwaffe pripravovať na operáciu Barbarossa, inváziu do Sovietskeho zväzu. V tom čase sa bojové skupiny už väčšinou prezbrojili na Junkers Ju 88 a Do 17 hral len malú úlohu. Boli nasadené len 2 prieskumné letky vybavené Dorniermi. Jednotka KG 2, ostala jedinou plne operačnou zložkou Luftwaffe, vybavenou Dorniermi. Najvýznamnejšia akcia Do 17 na Východnom fronte sa udiala 23. – 24. júna pri Grodne. Veliteľ sovietskeho západného frontu, armádny generál Dimitrij Pavlov, sa pokúsil o protiútok proti skupine Panzergruppe 3, ktorej velil Hermann Hoth. Nadvláda vo vzduchu a takmer žiaden vzdušný odpor, umožnili Dornierom Do 17 jednotky III./KG 2, zničiť kolóny sovietskej pechoty. S pomocou iných jednotiek, Luftwaffe hlásila zničenie 105 sovietskych tankov. Sovietsky 6. a 11. mechanizovaný zbor, spolu s 6. zborom kavalérie bolo zničených. Za mimoriadnu úspešnosť, dostal veliteľ 9./KG 2, Walter Bradel rytiersky kríž k železnému krížu.
Obmedzenia Do 17 v podobe krátkeho doletu a malej nosnosti sa opäť prejavili aj na východnom fronte. Rozloha nového dejiska bojov znamenala ďalšie zníženie bojovej hodnoty stroja a tak v bol v priebehu roka 1941 postupne vyradený z úlohy bombardéra. Zvyšné stroje boli použité na testovanie nových technológií a na nácvik v leteckých školách, zatiaľ čo ostatné boli odovzdané spriateleným krajinám, v priebehu nasledujúcich dvoch rokov.
Celkové straty KG 2 na východnom fronte v roku 1941 zahŕňali 3 zostrelené Do 17 v júni, 9 v júli a 9 v auguste, jeden Do 17 zničený na zemi v septembri a 3 v októbri. Koncom októbra bola jednotka prevelená na preškolenie sa na Junkers Ju 88. Napriek tomu sa Do 17 zúčastnil bojov s vzdušnými silami iných národov, po prechode Luftwaffe na Junkers Ju 88. Najmenej 5 ks prežilo koniec vojny vo Fínskych vzdušných silách z celkového počtu 15 ks, ktoré dostali Fíni od Nemcov; tieto potom slúžili aj po vojne, až kým neboli v roku 1952 zošrotované.
Počas kampane na obranu ríše, bol Do 17 až do roku 1944 nasadený tiež ako nočná stíhačka. Najmenej desať Do 17Z bolo upravených, pričom jeden Do 17Z-7 a deväť Do 17Z-10 slúžilo takmer 2 roky v úlohe nočnej stíhačky, pričom boli zaradené v obrannom systéme vytvorenom Josefom Kammhuberom, ktorý bol známy ako „Kammhuberova línia“. Posádkami bol však považovaný za menejcenný v porovnaní s Junkersom Ju 88C. V tejto úlohe slúžil taktiež Do 215. Napriek tomu na Do 17 a Do 215 lietalo niekoľko nočných stíhacích es, ako napríklad Helmut Wolterdorf. Všetky zvyšné Do 17Z-10 boli stiahnuté z prvej línie počas leta 1942. Boli buď použité na náhradné diely alebo preradené do leteckých škôl nočných stíhačov.
Po stiahnutí z bojových operácii boli Do 17 od začiatku roka 1942 preradené na ťahanie klzákov so zásobami. Prvá výsadková skupina (I./Luftlandegeschwader – LLG) 1, dorazila príliš neskoro, aby mohla zásobovať obkľúčených Nemcov v Stalingradskom kotle, no pomohli pri zásobovaní 17. armády, ktorá sa stiahla na Kubáň začiatkom roka 1943. Zásoby boli dodané klzákmi DFS 230. Medzi 29. januárom a 30. marcom 1943 bolo pri týchto operáciách stratených 5 Dornierov Do 17.V priebehu októbra 1943 pomohla Luftlandegeschwader 1 zásobovať a čiastočne evakuovať nemeckú 17. armádu z Kubáne. Začiatkom roka 1945 bolo v jednotkách Schleppgruppen 1 a 2 stále ešte niekoľko strojov Do 17.
Dňa 10. júla 1943, zhromaždila jednotka I./LLG 1 na svojej základni Lézignan-Corbières vo Francúzsku 52 ks Dornierov Do 17 a 136 ks klzákov DFS 230. Dňa 10. novembra 1943 mala na svojej základni v Štrasburgu 36 ks Do 17 a 195 ks DFS 230, no len 14 ks Do 17 a 12 ks DFS 230 bolo letuschopných. Dňa 21. júla 1944 dotiahli Do 17 dva letky of I./LLG 1 s vojakmi nad plošinu Vercors, kde francúzske hnutie odporu vyhlásilo Vercorskú republiku. Do 1. septembra 1944 sa I./LLG 1 vrátila na svoju základňu v Štrasburgu, no ostalo jej len 20 ks Do 17 a tak bola zanedlho rozpustená.
Po začiatku nemeckej invázie Juhoslávie vlastnilo Juhoslovanské kráľovské vojenské letectvo (JKRV) približne 60 ks Dornieru Do 17K, ktoré tvorili 3 bombardovacie regimenty. Pozostávalo z dvoch skupín: 63. bombardovacia skupina so základňou na letisku Petrovac pri Skopje a 64. bombardovacia skupina, so základňou na letisku Milševo pri Prištine. Počas bojov sa podarilo továrni v Kraljeve vyrobiť ďalšie 3 stroje. Dva kusy boli doručené JKRV dňa 10. apríla a jeden kus dňa 12. apríla 1941. Počas prvého útoku sa podarilo Luftwaffe zničiť 26 juhoslovanských Dornierov.
Celkové juhoslovanské straty boli 4 ks Do 17 zničených vo vzdušnom boji a 45 zničených na zemi. Medzi 14. a 15. aprílom preletelo sedem Do 17 na letisko Nikšić a zúčastnilo sa evakuácie kráľa Petra II. a členov juhoslovanskej vlády do Grécka. Počas týchto operácií boli taktiež premiestnené juhoslovanské zlaté rezervy do Grécka, ktoré tam previezlo sedem Do 17. Po splnení úlohy bolo 5 ks Do 17 zničených pri talianskom útoku na leteckú základňu Paramithia v Grécku. Len dvom Do 17Kb-1 sa podarilo prežiť a neskôr sa pripojili k RAF v Egypte, kde im boli pridelené čísla AX707 a AX706. Ale oba stroje boli zničené pri leteckom útoku 27. augusta 1941. V tom čase bolo zaznamenané, že 2 Dorniery ušli do Sovietskeho zväzu. Podľa iných zdrojov prežilo aprílové útoky 23 juhoslovanských Dornierov a RAF dostala tretí stroj.
Bulharské vzdušné sily dostali 11 kusov Do 17M-1 a P-1 v roku 1940. Po ich nasadení v Balkánskom ťažení proti Juhoslávii a Grécku dostali Bulhari 15 koristných juhoslovanských Do 17Kb-1. Táto dodávka zahŕňala náhradné diely, motory a podvozky. Dorniery boli začlenené do prvej letky 5. bombardovacieho regimentu. V Bulharskej okupačnej zóne Juhoslávie vykonávali Do 17 misie proti juhoslovanským četníkom a partizánom medzi rokmi 1941 – 1944. Taktiež podporovali chorvátske sily v tej istej úlohe. V roku 1943 dostali ďalších šesť Do 17M.
V septembri 1944 Bulhari zmenili strany a vyhlásili vojnu bývalému spojencovi, Nemecku. V tom čase mali dvadsať Do 17 rôznych typov, ktoré patrili 1./5. bombardovacieho regimentu a 5 Do 17P patriacich prieskumnej jednotke 3./1. a ďalšie 4 ks patriace prieskumnej letke ďalekého doletu. Počas 71 dní operácií proti nemeckým silám stratili Bulhari 32 strojov. Pri 362 bojových misiách piloti zničili 173 nákladných áut, 42 vagónov, sedem obrnených vozidiel a 10 lietadiel, no skutočné nemecké straty boli ďaleko od týchto údajov. Bulhari podcenili spôsobenú škodu, ktorá bola ďaleko väčšia než uvedené údaje. Okrem Do 17, patriacich prieskumnej jednotke ďalekého doletu, zvyšné Do 17 sa po 2. decembri nepodieľali na misiách proti silám Osi. Po vojne sa do Juhoslávie vrátili 4 ks Do 17, ako súčasť vojnových reparácií. Ich ďalší osud je neznámy.
Po nemeckej invázii Juhoslávie bol v apríli 1941 sformovaný Nezávislý chorvátsky štát. Chorváti vytvorili 27. júna 1941 jednotku, nazývanú Hrvatska zrakoplovna legija, ktorej úlohou bol boj proti Sovietskemu zväzu. Jednotka mala 160 letcov, ktorí boli vycvičení v nemeckých leteckých školách, ako napríklad v Kampffliegerschule 3 na Balte, kde cvičili na Do 17Z. Dňa 31. októbra 1941 bola jednotka priradená k Kampfgeschwader 3, ako jednotka 10.(kroatisch)/KG 3, a dostala 15 ks Do 17Z, pričom pôsobila na východnom fronte. Jednotka neutrpela až do 1. decembra 1941, počas Bitky o Moskvu, žiadne straty. Do svojho stiahnutia späť do Chorvátska, vo februári 1942, si jednotka pripísala 366 bojových vzletov, 71 útokov z nízkych výšok, 4 zničené dediny, 173 budov, 276 vozidiel zničených a 11 zostrelených lietadiel. V júli 1942 bola na východný front odoslaná ďalšia jednotka, ktorá používala Nemcami vlastnené Do 17Z a bola označená ako 15.(kroat.)/KG 53. V novembri 1942 bola stiahnutá do Chorvátska.
Počet Do 17, ktoré sa zúčastnilo bojov v chorvátskych jednotkách je ťažko určiť. Chorvátske letky tvorili súčasť nemeckých bojových jednotiek, rovnako ako ich vlastné nezávislé jednotky a taktiež je nejasné, koľko strojov sa vrátilo späť do Chorvátska, ak vôbec nejaké. V januári 1942 bolo Chorvátsku podarovaných 11 Do 17Ka. Bolo taktiež prisľúbených 6 ks Do 17 z Luftwaffe, no podľa jedného zdroja neboli nikdy dodané a podľa iného zdroja bolo 6 Do 17E dodaných v roku 1942. Dňa 23. septembra 1942 alebo v marci 1943 bolo Chorvátskom zakúpených ďalších 30 ks Do 17E a 30 bolo sľúbených, no nikdy nedodaných. V novembri 1943 bol schválený nákup 79 ks Do 17Z, no stroje opäť nikdy neboli dodané. V decembri 1943 tvorili 1. a 2. bombardovacia squadrona časť Chorvátskej leteckej légie a mali dosiahnuť veľkosť skupiny vo februári 1944. Či sa to podarilo, ostáva nejasné.
Dňa 30. júla 1944 pristál núdzovo v Cerignole, južne od Foggie v Taliansku, Do 17Z-5, s označením Z8+AH, jednotky Kroat. KGr 1. Neskôr v roku 1944 bol juhoslovanskými partizánmi ukoristený Do 17F-1 a bol preletený na Bari v Taliansku, ktorý bol obsadený britskými silami, no toto tvrdenie sa ukázalo ako nepodložené. Jeden zo zdrojov hovorí, že v spojencami okupovanom Taliansku pristáli spolu až 3 Do 17; jeden Do 17Z – 13. júla 1944, skôr spomínaný Do 17Z-5 30. júla 1944 a ďalší Do 17Z – 10. augusta 1944.
V novembri 1941 sa ríšsky maršal Hermann Göring rozhodol darovať 15 Dornierov Do 17Z fínskym vzdušným silám. Tieto stroje boli pridelené 46. Squadrone. Fíni svoje Do 17 použili väčšinou pri nočných náletoch a proti ľahším cieľom na fronte, pretože boli považované za zastarané, ich stúpavosť a rýchlosť boli podľa štandardov z roku 1942 považované za nedostatočné. 
Vo fínskom letectve spolu slúžilo 15 kusov Do 17 (tri Do 17Z-1, tri Do 17Z-2 a deväť Do 17Z-3). Desať strojov bolo stratených medzi januárom 1943 a januárom 1945, pričom zvyšných 5 bolo zošrotovaných až v roku 1952.
Medzi aprílom a májom 1942 bolo Rumunskému kráľovskému letectvu dodaných 10 Dornierov Do 17M a boli priradené k Escadrile 2 na prieskumné misie.
Bulharské vzdušné sily dostali jedenásť Do 17M a P v roku 1940 a najmenej jedenásť ex- juhoslovanských strojov v roku 1941. Ďalších šesť strojov bolo dodaných v roku 1943. Zostali v službe až do roku 1945. Nezávislý štát Chorvátsko
Letectvo Nezávislého štátu Chorvátsko dostalo najmenej 15 Do 17Z v roku 1941, jedenásť ex- juhoslovanských Do 17Ka a ďalších 30 alebo 36 ks Do 17E v roku 1942.  Fínsko
Fínske vzdušné sily dostali v januári 1942 15 strojov, ktoré boli pridelené 46 Suadrone.  Nacistické Nemecko
Letectvo Maďarskej kráľovskej armády dostalo jeden ex-juhoslovanský Do 17Ka-3.  Taliansko
Regia Aeronautica (Talianske kráľovské letectvo) používalo najmenej jeden Do 17 zaradený v jednotke 1° Centro Sperimentale v Guidonii, kde bol skúšaný až do septembra 1943.  Rumunsko 
Rumunské kráľovské letectvo dostalo 10 použitých Do 17M v novembri 1942.[93] Španielsky štát 
Španielske vzdušné sily dostali stroje vyradené z Légie Kondor – Do 17E, F a P a 13 zostalo v službe po konci Španielskej občianskej vojny.  Švajčiarsko 
Švajčiarske vzdušné sily používali jeden Do 17Z-2 ukoristený po pristátí na letisku v Bazileji v apríli 1940. Juhoslávia
Royal Air Force zaradila do služby 2 juhoslovanské Do 17K, ktoré utiekli z Juhoslávie, vezúc Kráľa Petra a zlato. Stroje dostali sériové čísla AX707 a 707. Obe lietadlá boli zničené pri leteckom útoku na letisko Ismaïlia dňa 27. augusta 1941.  Spojené Štáty 
United States Army Air Forces používali najmenej jeden Do 17E-1, WkNr 2095. Premenovaný na Axis Sally bol odvezený do Spojených Štátov po vojne a testovaný.
Až doteraz sa verilo, že sa nezachoval žiaden z dvojmotorových bombardovacích Dornierov. V septembri 2007 sa našiel takmer celý Do 215 B-5 (verzia Dornieru Do 17Z), v plytkých vodách Waddenzee v Holandsku. Rôzne veľké kusy strojov Do 17, boli taktiež uchované v rôznych múzeách a súkromných zbierkach po celom svete.
Dňa 3. septembra 2010 bolo oznámené, že bol objavený Do 17, ležiaci v hĺbke 15 m, pri pobreží Anglicka. Lietadlo bolo objavené v Goodwin Sands v Kente v septembri 2008, no ostalo dôkladne stráženým tajomstvom. Dornier Do 17Z-2, výrobného čísla WrkNr 1160, bol používaný 7. Staffel, III. Gruppe jednotky Kampfgeschwader 3. Bol súčasťou náletu KG 2 a KG 3, pri bombardovaní letiska RAF Debden a RAF Hornchurch, dňa 26. augusta 1940. Núdzovo pristál počas náletu. V júni 2010 boli uskutočnené potápacie aktivity v okolí stroja. Bolo zistené, že lietadlo je takmer v celku, chýba len časť smerového kormidla, stabilizátor, predná zasklená časť nosu, dvierka podvozku a kryt motora. Royal Air Force Museum plánuje vyzdvihhnúť vrak na jar 2011. Prebiehajú práce na zabránenie ďalšieho poškodenia Dornieru. Po vytiahnutí bude zrekonštruovaný na základni RAF v Cosforde a vystavený v múzeu v Hendone.
Pohonná jednotka: 2 × vodou chladený dvanásťvalec BMW VI 7.3, každý s výkonom 559 kW
3× guľomet MG 15 kalibru 7,92 mm (niektoré lietadlá mali v rokoch 1939/1940 až päť)
Pohonná jednotka: 2 × deväťvalcový hviezdicový motor BMW Bramo 323P Fafnir, každý s výkonom 746 kW
až do šesť guľometov MG 15 kalibru 7,92 mm (predný guľomet niekedy nahradený kanónom MG FF alebo MG 151 kalibru 20 mm)
Axworthy, Mark, Cornel Scafes and Cristian Craciunoiu. Third Axis, Fourth Ally: Romanian Armed Forces in the European War, 1941–1945. London: Arms and Armour Press, 1995. ISBN 1-85409-267-7
Bergström, Christer. Barbarossa - The Air Battle: July-December 1941. London: Chervron/Ian Allen, 2007. ISBN 978-1-85780-270-2
Bungay, Stephen. The Most Dangerous Enemy: A History of the Battle of Britain. London: Aurum Press, 2000. ISBN 1-85410-721-6(hardcover), ISBN 1-85410-801-8 (paperback 2002)
de Zeng, H.L., D.G. Stanket and E.J. Creek. Bomber Units of the Luftwaffe 1933-1945: A Reference Source, Volume 1. London: Ian Allen Publishing, 2007. ISBN 978-1-85780-279-5
de Zeng, H.L., D.G. Stanket and E.J. Creek. Bomber Units of the Luftwaffe 1933-1945: A Reference Source, Volume 2. London: Ian Allen Publishing, 2007. ISBN 978-1-903223-87-1
Ciglic, Boris and Dragan Savic. Dornier Do 17 - The Yugoslav Story: Operational Record 1937-1947. Belgrade: Jeroplan Books, 2007. ISBN 978-86-909727-0-8
Dressel, Joachim and Manfred Griehl. Bombers of the Luftwaffe. London: DAG Publications, 1994. ISBN 1-85409-140-9
Goss, Chris. Dornier 17: In Focus. Surrey, UK: Red Kite Books, 2005. ISBN 0-9546201-4-3
Green, William. Warplanes of the Second World War, Volume Eight, Bombers and Reconnaissance Aircraft. London: MacDonald. 1967
Green, William and Gordon Swanborough. "The Annals of the 'Pencil': The Story of the First-Generation Dornier Do 17". Air Enthusiast. Issue 30, March—June 1986. Bromley, Kent, UK: Pilot Press, pp. 38–53. ISSN 0143-5450
Green, William and Gordon Swanborough. "Balkan Interlude - The Bulgarian Air Force in WWII". Air Enthusiast. Issue 39, May–August 1989. Bromley, Kent: Tri-Service Press, pp. 58–74. ISSN 0143-5450
Griehl, Manfred. Dornier Do 17E-Z, Do 215B; The Flying Pencil in Luftwaffe Service. World War Two Combat Aircraft Archive No. 03. Air Coc, Erlangen, Germany, 2005. ISBN 3-935687-42-7
Hooton, E.R. Luftwaffe at War; Gathering Storm 1933-39: Volume 1. London: Chervron/Ian Allen, 2007. ISBN 978-1-903223-71-0
Hooton, E.R. Luftwaffe at War; Blitzkrieg in the West: Volume 2. London: Chervron/Ian Allen, 2007. ISBN 978-1-85780-272-6
Keskinen, Kalevi and Kari Stenman. Suomen Ilmavoimien historia 2: Dornier Do 17Z, Junkers Ju 88A-4. Hobby-Kustannus Oy, 1999. ISBN 952-5334-01-5
March, Daniel J. British Warplanes of World War II. London: Aerospace Publishing. 1998. ISBN 1-874023-92-1
Munson, Kenneth. Fighters and Bombers of World War II. London: Peerage Books. 1983. ISBN 0-907408-37-0
Nedyalkov, Dimitar. Air Power of the Kingdom of Bulgaria. Volume IV. FARK OOD, Sofia, 2001. ISBN 978-954-9669-79-4
Neulen, Hans Werner. In the Skies of Europe: Air Forces Allied to the Luftwaffe 1939–1945. London: Crowood, 2000 ISBN 1-86126-326-0
Nowarra, Heinz J.The Flying Pencil. Atglen, Pennsylvania: Schiffer Publishing, 1990. ISBN 0-88740-236-4
Schlaug, Georg. Die deutschen Lastensegler Verbände 1937–1945. Stuttgart: Motorbuch, 1985. ISBN 3-613-01065-8
Smith, J.R. and Antony L. Kay. German Aircraft of the Second World War. London: Putnam, 1990. ISBN 0-85177-836-4
Staerck, Christopher and Paul Sinnott. Luftwaffe: The Allied Intelligence Files. Washington, DC: Potomac Books, 2002. ISBN 978-1-57488-387-9
Wrobel Arkadiusz. Dornier DO 17/DO 215. Monograph Series 39. Kagero Oficyna Wydawnicza. 2008. ISBN 978-83-61220-10-7

Druhá plavba Jamesa Cooka bola námorná prieskumná plavba Jamesa Cooka, dôstojníka britského kráľovského námorníctva, ktorú vykonal v rokoch 1772 až 1775. V júni 1772 dostal James Cook od britskej Admirality príkaz na velenie druhej námornej výpravy. Účelom výpravy bolo potvrdiť či vyvrátiť existenciu mysu Circumcision, oboplávať Zemeguľu po najväčších možných južných zemepisných šírkach s cieľom objaviť predpokladanú južnú pevninu. Podľa možností mal vykonať aj prieskum ďalších, dosiaľ neprebádaných oblastí oceánu. Cook dostal k dispozícii dve lode – H.M. Sloop Resolution a H.M. Bark Adventure. Velením na lodi Adventure bol poverený Tobias Furneaux, ktorý bol Cookovi podriadený a lodi Resolution velil sám Cook. Na výprave sa mal pôvodne zúčastniť významný britský prírodovedec Joseph Banks, ktorý však nakoniec účasť odriekol. Nahradil ho nemecký prírodovedec Johann Reinhold Forster so svojim synom Georgom Forsterom.
Výprava vyplávala 13. júla 1772. Po zástavkách na Madeire a Kapvedských ostrovoch doplával Cook najprv k Mysu dobrej nádeje a odtiaľ sa plavil na juh, aby sa pokúsil nájsť mys Circumcision a Južnú zem. Tu po prvýkrát prekročil južný polárny kruh. Počas plavby východným smerom sa obe lode nechcene odlúčili. Adventure odplávala priamou cestou na Nový Zéland, a Resolution ďalej pátrala v  blízkosti južného polárneho kruhu od zemepisnej dĺžky južnej Afriky až k zemepisnej dĺžke Nového Zélandu. Po zástavke na Novom Zélande prebádal Cook oblasť severovýchodne odtiaľ až k Tahiti. Pri spiatočnej ceste na Nový Zéland navštívil súostrovie Tonga. Potom sa obe lode vrátili na Nový Zéland. Tu však Adventure zaostala v búrke za Resolution a obe lode sa už nestretli, napriek tomu, že pre tento prípad bolo dohodnuté stretnutie na dohodnutom mieste. Adventure odplávala k Mysu dobrej nádeje, Resolution pokračovala v preskúmavaní Južného oceánu a potom zamierila do tropického Tichomoria. Tu Cook najprv navštívil Veľkonočný ostrov, Markézy a potom znovu Tahiti a súostrovie Nové Hebridy. Objavil a preskúmal Novú Kaledóniu a ostrov Norfolk. Potom opustil Tichý oceán a vykonal prieskum Ohňovej zeme. Preskúmal južné oblasti Atlantického oceánu medzi mysom Horn a mysom Dobrej nadeje. Tu objavil Južnú Georgiu a Južné Sandwichove ostrovy.
K technickému vybaveniu lode Resolution patrila presná kópia Harrisonovho námorného chronometra H4, ktorá umožňovala na tú dobu výnimočne presne stanoviť zemepisnú dĺžku.
Po návrate do Anglicka bol James Cook povýšený do hodnosti kapitána a za správu o prevencii proti skorbutu bol vyznamenaný Copleyovou medailou Kráľovskej spoločnosti.
V druhej polovici 18. storočia bol britský koloniálny vplyv obmedzený v podstate len na územie východného pobrežia Severnej Ameriky, kde však dochádzalo ku konkurenčným stretom s Francúzmi. Británia sa ďalej úspešne presadzovala na území dnešnej Kanady a Indie. V zámorských objavoch Briti značne zaostávali za Holanďanmi, ktorí už od 17. storočia ovládali strategické územia okolo Mysu Dobrej nádeje a výrazne sa presadzovali vo Východnej Indii, kde sa Batávia stala obchodným centrom Holandskej Východoindickej spoločnosti. V čase, keď anglický moreplavec William Dampier, ako prvý Angličan skúmal oblasť juhovýchodnej Ázie, mali holandskí moreplavci za sebou už najdôležitejšie objavy v oblasti na juhovýchod od Holandskej Východnej Indie. Holanďan Willem Janszoon už v roku 1605 preskúmal západné pobrežie Novej Guinei a v nasledujúcom roku, ako vôbec prvý Európan, zbadal pobrežie Austrálie. Ďalší Holanďan Abel Tasman v roku 1642 objavil Van Diemenovu zem (Tasmániu) a potom aj Nový Zéland. V roku 1643 objavil Abel Tasman Fidži a súostrovie Tonga.
K objavom britských moreplavcov pred Jamesom Cookom patril napríklad Dampierov objav Novej Británie alebo prieskumy Samuela Wallisa a Philipa Cartereta, ktoré priniesli objavy množstva ostrovov a atolov, napr. Whitsunday, Ostrov kráľovnej Charlotty, Egmont, Ostrovy vojvodu z Gloucesteru, Ostrov vojvodu z Cumberlandu, Otahaite, Maitea, Eimeo, Tapamanou, How, Scilly, Boscawen, Keppel, Wallis a Pitcairnov ostrov. Poslednou z málo prebádaných oblastí na Zemi bol Tichý oceán a južná časť Zemegule, kde by sa, ako sa vtedy stále verilo, mal nachádzať rozľahlý južný kontinent – Terra Australis. Predpokladalo sa, že ak by sa podarilo objaviť túto pevninu, znamenalo by to pre každý štát, ktorému by sa to podarilo, mohutný mocenský vzostup. Británia tak nebola v 18. storočí jediným štátom, ktorý sa zameral na objavenie Južnej zeme. V roku 1721 sa ju vydal hľadať holandský moreplavec Jacob Roggeveen. Po objavení Nového Zélandu sa niektorí vedci domnievali, že je súčasťou Terra Australis. V Británii tento názor presadzoval predovšetkým Alexander Dalrymple, škótsky geograf a prvý hydrograf britskej Admirality.
V rokoch 1768 – 1771 James Cook vykonal na lodi Endeavour svoju prvú plavbu do Tichomoria. Hlavným cieľom tejto výpravy bolo pozorovanie astronomického úkazu prechodu planéty Venuše cez slnečný disk, ktoré sa uskutočnilo na ostrove Tahiti. Po ukončení pozorovania sa výprava vydala k Novému Zélandu, overiť Dalrympleho názor, že Nový Zéland je západnou časťou Terra Australis. Cook oboplával celý Nový Zéland a dokázal, že Dalrympleho teória bola mylná. Po skončení prieskumu Nového Zélandu sa Cook vydal na západ k Novému Holandsku, a dôkladne zmapoval jeho východné pobrežie. Potom Cook vykonal prieskum v oblasti Korálového mora a cez Novú Guineu, Botáviu a Mys dobrej nádeje sa vrátil do Anglicka.
Aj keď Cook dokázal, že Nový Zéland nie je časťou Terra Australis, otázka jej existencie zostala aj naďalej nezodpovedaná.
V júni 1772 dostal britský námorný dôstojník James Cook, ktorý mal v tom čase hodnosť Master and Commander, od Prvého lorda Admirality Johna Montaga, 4. grófa zo Sandwichu, tajný príkaz, ktorým bol poverený velením ďalšej, v poradí už druhej námornej prieskumnej výpravy, tentoraz do južných morí. V príkaze boli špecifikované ciele výpravy, ku ktorým patril pokus dosiahnuť mysu Circumcision. Výprava mala objasniť, či mys je alebo nie je súčasťou Terra Australis a v prípade objavenia tejto pevniny ju mali starostlivo popísať, hlavne kartograficky, geograficky ale aj prírodopisne a novo objavené kraje zabrať menom Jeho Veličenstva kráľa Juraja. Potom mala výprava pokračovať, podľa Cookovho uváženia, v plavbe západným či východným smerom v najväčších možných južných zemepisných šírkach a preskúmať tieto dosiaľ neprebádané morské oblasti, ak by to stav lode a posádky umožnil.V príkaze Admirality boli tiež určené lode pre expedíciu, Resolution a Adventure, a bol vydaný pokyn na ich náležité vybavenie. Príkazom bol vymenovaný Tobias Furneaux za veliteľa lode Adventure s tým, že bude počas výpravy podliehať Cookovi, ako veliteľovi celej expedície.
Admiralita zakúpila od kapitána Williama Hammonda, zámorského obchodníka z Hullu, pre výpravu dve lode.
Prvou loďou bola Marquis of Grandby s tonážou 462 bm, ktorá po prestavbe na delovú šalupu mala mať 110 člennú posádku. Druhou menšou loďou bola  Marquis of Rockingham, bark s tonážou 336 bm s 80 mužmi posádky. Obe lode postavil lodiar Thomas Fishburn z Whitby.Admiralita lode po kúpe zaregistrovala ako Drake a Raleigh, ale ešte pred vyplávaním ich znovu premenovala na H.M. Sloop Resolution a H.M. Bark Adventure. Obe lode boli náležite vybavené na niekoľkoročnú výskumnú plavbu námornými potrebami a vedeckými prístrojmi, tovarom na obdarovanie a výmenný obchod s domorodcami ako aj potrebnými potravinami, ktoré umožňovali stravovať posádku počas minimálne dvoch rokov.
James Cook kládol veľký dôraz na prostriedky proti skorbutu, a tak okrem trvanlivej stravy, založenej predovšetkým na suchároch, múke, hrachu a solenom mäse, prikázal zásobiť obe lode množstvom kvasenej a solenej kapusty, horčice, sladu a citrónových a pomarančových sirupov, ktoré sa ale mali vydávať iba výnimočne. Obe lode boli vybavené destilačným prístrojom, ktorý mal slúžiť ako pomocný zdroj pitnej vody. Okrem zásob potravín, na lode dopravili niekoľko živých prasiat, kôz, oviec a hydinu. Na každú loď potom uložili kostru dvadsaťtonového člnu a všetko potrebné na jeho rýchle zostavenie. Resolution bola vyzbrojená dvanástimi a Adventure desiatimi štvorlibrovými delami.K posádke Resolution okrem Cooka patrili dôstojníci Robert P. Cooper, Charles Clerke, Richard Pickersgill, loďmajster J. Gilbert, delmajster J. Gray, ohňostrojca Robert Anderson, tesár James Wallis, ránhojič James Patten a 6 kadetov, medzi ktorými bol George Vancouver a budúci kontradmirál James Burney. Na Resolution sa plavil aj dvadsaťčlenný oddiel námornej pechoty pod velením poručíka Johna Edgecomba. Celkom bolo na Resolution 112 mužov. Posádka Adventure bola, vzhľad na veľkosť lode, primerane menšia a okrem Tobiasa Furneauxa na nej slúžili dôstojníci Joseph Shank a Arthur Kempe, loďmajster Peter Fannin, delmajster Andrew Gloag, tesár William Offord, ránhojič Thomas Andrews, 4 kadeti a dvanásťčlenný oddiel námornej pechoty pod velením poručíka Jamesa Scotta – celkom 81 mužov.Účastníkmi výpravy boli aj prírodovedci a ich asistenti. Už pred začatím výpravy ju finančne podporoval Joseph Banks, botanik, dlhoročný člen Kráľovskej spoločnosti a riaditeľ botanickej záhrady v Kew, ktorý sa zúčastnil už prvej Cookovej výpravy a ktorý mal byť na druhej výprave hlavným prírodovedcom. Banksa mal sprevádzať Daniel Solander a maliar Johann Zoffany. Banks a jeho skupina sa však nakoniec odmietli na výprave zúčastniť. Nahradil ho prírodovedec Johann Reinhold Forster na odporúčanie svojho priateľa Dainesa Barrigtona, vplyvného člena Kráľovskej spoločnosti, s tým, že sa výpravy zúčastní ako asistent a kreslič tiež jeho syn Georg Forster. Okrem nich sa na Resolution plavili astronóm William Wales a maliar William Hodges. Na Adventure sa plavil astronóm William Bayly. Plavby z Anglicka na mys Dobrej nádeje sa zúčastnil aj škótsky botanik Francis Masson, ktorého do južnej Afriky vyslal Joseph Banks. Masson na myse Dobrej nádeje vystúpil a až do roku 1775 tu zbieral miestne rastliny.Po oznámení účelu cesty a pravdepodobného času jej trvania 60 mužov z Resolution a 40 z Adventure dezertovalo. Na ich miesta najali dobrovoľníkov.
V pondelok 13. júla 1772 vyplávali lode Resolution a Adventure z Plymouthského prielivu a zamierili na juhozápad. Po siedmich dňoch plavby minuli španielsky mys Ortegal. 29. júla dorazili na Madeiru a zakotvili vo Funchalskej rejde, aby doplnili zásoby čerstvých potravín a predovšetkým madeirského vína. 2. augusta lode opustili Madeiru a zamierili ku Kapverdským ostrovom, kam dorazili 9. augusta. Preplávali okolo ostrovov Boa Vista a Maio. 13. augusta lode zakotvili v zátoke Port Praia na ostrove St. Jago (Santiago), kde doplnili zásoby vody pre plavbu k mysu Dobrej nádeje, čo bol značný problém, pretože zdroje vody na Kapverdách sú obmedzené. Počas zastávky v Port Praia námorníci kúpili pre zábavu niekoľko opíc a doniesli ich na Resolution. Keď James Cook zistil, že opice znečisťujú loď, prikázal ich hodiť cez palubu. Zastávka na St. Jago priniesla výprave prvé ľudské obete. 19. augusta sa utopil pomocník tesára z Resolution, ktorý spadol cez palubu. Nezdravé prostredie na ostrove malo za následok ďalšie ľudské straty. 27. augusta na Adventure podľahol horúčkovitému ochoreniu osemnásťročný námorník John Lambrecht, ktorou sa nakazil pri kúpaní na ostrove. 10. októbra 1772 počas plavby k mysu Dobrej nádeje zomrel na Adventure kadet Samuel Kemp na týfus, ktorým sa nakazil tiež na ostrove St. Jago. Keď lode opustili St. Jago, zamierili k mysu Dobrej nádeje.
Územie v okolí mysu Dobrej nádeje bolo od 17. storočia súčasťou Kapskej kolónie, ktorá bola majetkom Holandskej východoindickej spoločnosti. Kapská kolónia vznikla, keď Holanďania odkúpili pozemky od pôvodných obyvateľov – Hotentotov. Centrom kolónie sa stalo Kapské Mesto, ktoré vzniklo na mieste prvej holandskej osady pri prístave v blízkosti mysu Dobrej nádeje. V roku 1772, keď James Cook priplával k mysu Dobrej nádeje, bol zastupujúcim guvernérom Kapskej kolónie barón Joachim van Plettenberg.Resolution a Adventure dorazili k mysu Dobrej nádeje 30. októbra a zakotvili v Stolovej zátoke. Tu sa výprava zdržala až do 23. novembra. Doplnili si zásoby a vykonali prvé nevyhnutné opravy. Počas zastávky v Stolovej zátoke sa James Cook stretol s guvernérom van Plettenbergom. V Kapskom Meste sa náhodne stretli so švédskym botanikom Andersom Sparrmanom, ktorý tu študoval juhoafrickú kvetenu. J. R. Forster naliehavo požiadal Cooka, aby sa Sparrman mohol zúčastniť výpravy ako jeho asistent, s čím Cook súhlasil.
V januári roku 1739 francúzsky moreplavec Jean-Baptiste Bouvet, veliteľ lode Aigle a Marie, objavil dosiaľ neznámy ostrov, neskôr nazvaný Bouvetov ostrov, ležiaci juhozápadne od mysu Dobrej nádeje. Bouvet celý ostrov neoboplával a tak nebolo zrejmé, či ide o pevninu alebo o ostrov. Navyše sa dopustil chyby pri zápise polohy ostrova a označil ho mylne o 8 stupňov východnejšie, než bola jeho skutočná poloha.
James Cook sa domnieval, že Bouvetom objavená krajina by mohla byť časťou hľadanej Južnej zeme. 23. novembra 1772 Resolution a Adventure vyplávali zo Stolovej zátoky a zamierili na juh do miest, kde sa podľa Bouveta mal nachádzať mys Circumcision. 10. decembra výprava doplávala do oblasti plávajúceho ľadu a už v polovici decembra bola na miestach, kde teplota vzduchu bola celý deň pod bodom mrazu. S ďalším postupom na juh bola plavba vzhľadom na množstvo plávajúcich krýh a ľadových hôr stále ťažšia a nebezpečnejšia. James Cook vo svojom lodnom denníku zaznamenával nielen kartografické údaje, údaje o počasí a prúdoch, ale aj stretnutia zo živými tvormi. V tejto oblasti sa stretli s množstvom tučniakov, veľrýb a snežného lietajúceho vtáctva; stretávali sa so známymi druhmi, ale aj s druhmi, ktoré Európania dosiaľ nestretli.20. decembra sa u niektorých námorníkov začali prejavovať príznaky skorbutu a James Cook nariadil vydávať sladovú mladinu a citrusový sirup. Koncom decembra sa nachádzali v oblastiach s takým množstvom ľadu, že hrozilo vážne nebezpečenstvo zamrznutia lodí v ľadovom poli. 3. januára 1773 doplávali do miest, kde sa mal nachádzať Bouvetov mys Circumcision. Okrem plávajúcich ľadových krýh tu však nič nebolo a Cook dospel k záveru, že Bouvet sa zrejme zmýlil a zamenil si plávajúci ľad za pevninu. Cez značné problémy, ktoré im spôsobovalo preplávanie ľadovým poľom, mala táto oblasť pre výpravu jednu významnú výhodu – plávajúci ľad sa stal pre nich ľahkým zdrojom pitnej vody.
17. januára 1773 pred poludním Resolution preplávala južný polárny kruh a stala sa tak prvou loďou, ktorej sa to v dejinách podarilo. James Cook sa potom rozhodol pokračovať v hľadaní Južnej zeme ďalšou plavbou smerom na východ, ktorá trvala až do februára 1773. Expedícia však márne hľadala známky pevniny.
7. februára obe lode vplávali do hustej hmly a stratili vizuálny kontakt. Keď Resolution vyplávala z hmly, nebola už Adventure na dohľad. James Cook vydal príkaz strieľať z diel, ale hoci počuli delá Adventure, ktoré odpovedali streľbou, nepodarilo sa druhú loď aj napriek križovaniu nájsť. Cook mal pre túto situáciu s Furneauxom dohodnutý návrat do miest, kde boli lode naposledy na dohľad a potom trojdňové križovanie, kým sa opäť nestretnú. Ak by sa aj tak nestretli, mali dohodnuté ďalšie miesto stretnutia v prielive kráľovnej Charlotty (Queen Charlotte Sound) na Novom Zélande. Po márnom hľadaní sa Cook 10. februára rozhodol, že Resolution bude ďalej plávať sama. Cook ďalej plával stále na juhovýchod, aj keď smer a veľkosť vĺn nenasvedčovali, že by v blízkosti bola nejaká pevnina. 24. februára sa Resolution dostala do oblasti, kde bolo na dohľad niekoľko desiatok plávajúcich ľadovcov a zrážka s niektorým z nich predstavovala reálne nebezpečenstvo. Cook sa tu rozhodol ukončiť pátranie po Južnej pevnine a otočil loď na sever.
Po vymanení sa z oblasti plávajúceho ľadu zamierila Resolution na severovýchod s cieľom doplávať na Nový Zéland, kde James Cook zamýšľal zakotviť v zátoke Dusky Bay. Posádka sa tam mala zotaviť po doterajšej náročnej plavbe, loď potrebovala opravy a bolo treba doplniť zásoby. James Cook mal ďalej v úmysle overiť, či Van Diemenova zem (Tasmánia) je súčasťou Nového Holandska (Austrálie).28. marca 1773 Resolution zakotvila na toku malej riečky Južného ostrova Nového Zélandu. Posádka sa od prvého dňa dostala do kontaktu s Maormi. James Cook v lodnom denníku opisuje, ako spočiatku odmietali nadviazať kontakt, a boli oveľa menej priateľskí, než obyvatelia Tahiti, s ktorými pri prvej plavbe nadviazal veľmi priateľské vzťahy. Cookovi sa aj cez to podarilo s obyvateľmi Nového Zélandu nastoliť vzájomnú dôveru.
17. mája Resolution dorazila do prielivu kráľovnej Charlotty, kde Cook očakával, že sa stretne s Adventure, k čomu skutočne toho istého dňa došlo. Tobias Furneaux informoval Cooka o tom, že Adventure sem dorazila už 7. apríla, pretože na rozdiel od Resolution plávala k Novému Zélandu priamou cestou. Furneaux tiež informoval Cooka, že cestou na Nový Zéland dorazil 9. marca k juhozápadnému cípu Van Diemenovej zeme a potom zmapoval jeho východné pobrežie. James Cook na základe jeho informácií upustil od zámeru ďalej skúmať Van Diemenovu zem, s Furneauxom sa však dohodli na prebádaní neznámych končín na severovýchod od Nového Zélandu, s tým, že sa na Nový Zéland vráti až skončí zimné obdobie a bude môcť pokračovať v pátraní po Južnej zemi.
7. júna 1773 obe lode vyplávali z prielivu kráľovnej Charlotty. O deň neskôr preplávali nebezpečnou časťou Cookovho prielivu a zamierili na severovýchod, k ostrovu Otaheite (Tahiti). 29. júla nechal Cook na šírom mori spustil čln a poslal ho k Adventure, aby zistil stav posádky lode. Dozvedel sa, že kuchár na Adventure zomrel na skorbut a zrejme ďalších dvadsať mužov má príznaky choroby.
V prvej polovici augusta výprava preplávala oblasťou s množstvom nízkych, sotva nad hladinu vyčnievajúcich atolov. Plavba bola značne nebezpečná, hlavne v noci, keď mohli prehliadnuť niektorý z ostrovčekov a hrozilo stroskotanie. Cook dal spustiť čln, aby sa plavil pred loďami a dával signály o možnom nebezpečenstve. 14. augusta minuli Reťazový ostrov, ktorý Cook objavil už počas svojej prvej plavby. O deň neskôr zbadali ostrov Otaheite.
Počas prvých dní po pristátí sa James Cook dozvedel, že kráľa Toutaha, s ktorým sa zoznámil počas prvej plavby, pred piatimi mesiacmi zabili v bitke a že na ostrove teraz vládne kráľ Tu (Otou). 26. augusta Resolution vplávala do zátoky Matavai, kde zakotvila. Cook sa potom niekoľkokrát stretol s vládcom Tuom ako aj s bývalou kráľovnou Obareou, ktorú spoznal tiež počas prvej plavby.
2. septembra boli už dokončené potrebné opravy lodí a doplnené zásoby vody. Obe lode zamierili k ostrovu Oahine (Huahine). Na ostrove došlo k incidentu. Botanika Sparrmana prepadli niekoľkí domorodci, keď sa sám prechádzal. Olúpili ho o šaty a niektoré veci, ktoré mal pri sebe. Po zásahu miestneho náčelníka sa však ukradnuté veci skoro vrátili.
Pred odplávaním z Huahine komandér Furneaux súhlasil s tým, aby sa s ním na Adventure plavil do Anglicka mladý domorodec Omai. Omai pochádzal z ostrova Ulietea (Raiatea), ktorý musel opustiť, keď ho obsadili ľudia z Bora Bora. James Cook vyslovil pochybnosti o správnosti Furneaxovho rozhodnutia, vziať Omaia na palubu, pretože mladý domorodec sa líšil telesnou stavbou aj farbou pleti od typických obyvateľov Huahine a Cook sa domnieval, že by bolo vhodnejšie vziať so sebou niektorého domorodca z vyššej spoločenskej vrstvy. Podľa Cooka boli domorodci z vyššej spoločenskej vrstvy inteligentnejší a vedeli sa lepšie správať, než ľudia zo strednej vrstvy, ku ktorej patril Omai. Po príjazde do Anglicka, keď sa Cook bližšie s Omaiom zoznámil, však uznal, že sa v úsudku nad Omaiom mýlil, pretože Omai sa prejavil ako čestný človek a mal prirodzené dobré správanie, ktoré umožňovalo, aby mohol byť v Británii uvedený do akejkoľvek spoločnosti. Omaia po príchode do Británie predstavili kráľovi a portrétovali ho maliari sir Joshua Reynolds, William Parry aj William Hodges. Späť na Huahine do Polynézie sa vrátil pri tretej Cookovej plavbe.
Po návšteve Huahine výprava ešte doplávala k ostrovu Ulietay (Raiatea). 18. septembra ukončil Cook pobyt v tejto oblasti a zamieril k ostrovu Amsterdam.
Holandský moreplavec Abel Tasman objavil v roku 1643 severne od Nového Zélandu ostrov, ktorý nazval Amsterdam. Ostrov je súčasťou súostrovia Tonga a dnes sa nazýva Tongatapu. James Cook sa rozhodol, že ho pred návratom na Nový Zéland navštívi. 23. septembra výprava minula skupinu troch neveľkých, zalesnených a zrejme neobývaných ostrovov, ktoré Cook najprv pomenoval Sandwichove ostrovy, ale potom premenoval na Herveyove ostrovy, na počesť Augusta Herveya, tretieho lorda z Bristolu a lorda Admirality. 2. októbra lode zakotvili pri ostrove Middleburg (Eua) a posádka s domorodcami ihneď začala čulý výmenný obchod. 3. októbra dosiahla výprava cieľ svojej cesty, ostrov Amsterdam. Cook vo svojom denníku podrobne opísal domorodé obyvateľstvo, ich vzhľad, zvyky, obydlia a spôsob prípravy jedál a nápojov ale aj ich manuálne činnosti, vrátane detailného vzhľadu ich kanoe či spôsobu rybolovu. Na ostrove Tongatapu sa zdržali až do 8. októbra a potom zamierili opäť na Nový Zéland.
Vzdialenosť z Tongatapu na Nový Zéland predstavuje 1200 námorných míľ a lode ju prekonali za dvanásť dní. 20. októbra bol Nový Zéland na dohľad a nasledujúci deň lode zakotvili. 22. októbra minuli mys Kidnappers, kde ich navštívili domorodci na kanoe a uskutočnil sa výmenný obchod. James Cook v ďalších dňoch minul mys Turnagain, mys Palliser a mys Campbel. Počas týchto dní výpravu sužovala silná víchrica s búrkou a znemožňovala ďalší postup. Adventure zaostávala za Resolution a 30. októbra ju naposledy videli za chrbtom Resolution, vo vzdialenosti niekoľkých míľ. Cook mal pôvodne v úmysle pokračovať stále na juh, ale zmiznutie Adventure ho donútilo doplávať do prielivu kráľovnej Charlotty, kde sa mali lode v prípade rozdelenia stretnúť.
Začiatkom novembra Resolution zakotvila v úžine v blízkosti mysu Terawhiti. Nasledujúci deň doplávala do prielivu kráľovnej Charlotty a do Lodnej zátoky (Ship Cove), kde bolo kotvisko, ale žiadne známky prítomnosti Adventure sa nenašli. 4. novembra posádka postavila na pobrežie niekoľko stanov pre dôstojníka Coopera, pre plachtára a ostatných mužov, ktorí boli potrební na pobreží a začali práce na utesňovaní lode. Cook tu tiež nechal vybudovať vyhňu na opravu kovových súčastí. Počas opráv došlo zo strán domorodcov k niekoľkým krádežiam zo stanov.
12. novembra vykonali na lodi revíziu zásob suchárov a zistili, že viac než polovica suchárov je nejedlých, splesniveli kvôli nevhodného uskladneniu. Toho istého dňa pán Forster s vedeckými kolegami urobil botanický prieskum okolia.
15. novembra sa skupina pánov a dôstojníkov vydala na vrchol blízkeho kopca, aby zhliadli okolie zálivu, či neobjavia stopy po Adventure, ale prieskum nepriniesol o Adventure žiadne informácie. Cook uvažoval o tom, že posádka Adventure už bola unavená plavbou proti juhozápadným vetrom a Furneaux sa preto rozhodol vrátiť k Mysu Dobrej nádeje.23. novembra objavila skupina námorníkov pozostatky zabitého domorodca s nepochybnými stopami kanibalizmu. Ďalší deň Cook napísal správu o príjazde a pobyte na Novom Zélande a tiež informácie, potrebné pre komandéra Furneauxa. Správu vložil do fľaše, ktorú nechal zakopať medzi korene stromu v dolnej časti Lodnej zátoky a miesto označil tak, aby ho Furneaux alebo iní Európania, ktorí miesto navštívia, mohli objaviť. 25. novembra Resolution zdvihla kotvy a zamierila na juh.
V polovici decembra 1773 Resolution sa dostala do oblasti plávajúceho ľadu. 15. decembra zmenila smer na juhovýchod, pretože tam sa zdala byť plavba s ohľadom na ľad schodnejšia. Cook vo svojom denníku opäť zaznamenával stretnutia s veľkým množstvom fulmarov a tučniakov na plávajúcom ľade. V nasledujúcich dňoch loď často menila smer plavby v závislosti na množstvo ľadu a smeru a sily vetrov. 21. decembra Resolution druhý raz počas celej plavby preplávala južný polárny kruh.
25. decembra na lodi oslávili Vianoce, oslavy však boli tiché, pretože mnoho z mužov, vrátane pána Forstera, bolo chorých. 26. januára 1774 Cook v lodnom denníku zaznamenal, že spozorovali pevniny.
Nie je zrejmé, čo posádka v ten deň zbadala; či nejaký ostrov v blízkosti Antarktidy alebo len plávajúci ľadovec. 30. januára dosiahli 71° 10′ južnej šírky a 106° 54′ západnej dĺžky. To bol najjužnejší bod celej Cookovy plavby a súčasne najjužnejšia poloha, ktorú dovtedy nikto iný neprekonal. Onedlho dorazili k nepriestupnému ľadovému poľu, ktoré donútilo Cooka ukončiť prieskum tejto oblasti a otočiť loď na sever.
Po opustení južnej polárnej oblasti sa Cook rozhodol preskúmať oblasť tropického Tichomoria a upresniť polohu niektorých jeho ostrovov, ktoré objavili iní moreplavci, ale o presnej polohe niektorých z nich sa pochybovalo. Jeho prvým cieľom bol Veľkonočný ostrov, objavený holandským admirálom Jacobom Roggeveenom v roku 1722. Počas cesty na sever postihol Cooka žlčníkový záchvat, ktorý ho indisponoval natoľko, že musel velenie lode na niekoľko dní odovzdať prvému dôstojníkovi Cooperovi.11. marca posádka Resolution zbadala Veľkonočný ostrov. 13. marca zakotvili pri piesčitom pobreží na západnej strane ostrova. Po príjazde lode sa ihneď objavili domorodci, ktorí, aj keď boli ozbrojení, správali sa priateľsky. Podľa niektorých častí európskych odevov, ktoré mali pri sebe, bolo zrejmé, že pred časom k ostrovu priplávala iná európska loď.Posádka Resolution od domorodcov získala nejaké potraviny ako banány, sladké zemiaky a cukrovú repu výmenou za klince a šatstvo. Domorodci sa však tiež zakrátko prejavili ako čulí zlodeji a vreckári. Cook vyslal na prieskum ostrova výpravu pod vedením pánov Pickersgilla a Walesa. James Cook sa jej nezúčastnil, pretože bol chorý. Výprava prešla, v sprievode domorodcov, väčšiu časťou ostrova. Skoro celý ostrov sa jej javil ako takmer neúrodný a bez vyrastených drevín. Na úrodnejších miestach videli niekoľko polí so zemiakmi a repou. Ostrov nemá žiadne vodné toky a vodu tak mohli získať iba zo studní, v ktorých voda bola takmer všade nekvalitná a poloslaná.
V podstate od prvého okamihu pobytu na ostrove sa stretávali so sochami moai. Sochám venovali značnú pozornosť a niektoré z nich premerali. Videli tiež, že tie, ktoré pôvodne stali na kamenných plošinách, boli už väčšinou zrúcané a mnohé z nich sa pádom rozlomili. Pozornosť venovali aj valcovým ozdobám hláv sôch a navštívili tiež lom, kde boli vyrábané.
Zaznamenali množstvo informácií o domorodcoch, o ich vzhľade, zbraniach, ošatení, zdobení farbou a tetovaní. Opísali ich domy, ktoré mali tvar obráteného lodného trupu. Odhadli, že počet obyvateľov na ostrove nepresahuje sedemsto. Asi dve tretiny domorodcov, ktorých na ostrove zbadali, boli muži. Cook sa domnieval, že niektoré ženy sa pred cudzincami schovali v jaskyniach. Počas výpravy zbadali iba dva alebo tri kríky, ktoré mali kvety podobné hrachoru. Keď chceli ochutnať ich semená, domorodci im ihneď naznačili, že ich majú vypľuť; zrejme ich vtedy pokladali za jedovaté. Išlo o ker toromiro, ktorý rástol na ostrove endemicky a dnes je už v prírode vyhynutý.
Z dôvodu nedostatku vody na ostrove Resolution už 16. marca vyplávala na ďalšiu cestu.
Ďalším cieľom Resolution bolo súostrovie Markézy, nachádzajúce sa vo Francúzskej Polynézii, ktoré objavil v roku 1595 španielsky moreplavec Álvaro de Mendaña de Neira. Výprava zbadala Markézy 7. apríla a ďalší deň tu loď zakotvila. Cook navštívil ostrovy St. Christina (Tahuata) a La Dominica (Hiva Oa) a objavil dosiaľ neznámy ostrov súostrovia. Nazval ho po námorníkovi, ktorý ho prvý zbadal, Hoodov ostrov (Futuhuku). Na Markézach došlo k incidentu, keď námorníci zastrelili domorodca, kradnúceho na lodi. Aj cez túto udalosť pokračoval ďalej medzi posádkou Resolution a domorodcami výmenný obchod.
Z Markéz odplával Cook na Tahiti, kde sa zdržiaval aj predchádzajúci rok, aby doplnil zásoby čerstvých potravin. 22. apríla Resolution zakotvila v zátoke Matavai. Cook sa stretol opäť s kráľom Tuom a posádka začala doplňovať potraviny. Cook sa rozhodol zotrvať na Tahiti dlhšie a vykonať tu nutné opravy lodí.
Počas pobytu na Tahiti došlo k vyvrcholeniu nezhôd medzi kráľom Tuom a jemu podriadeným náčelníkom z blízkeho menšieho ostrova Eimeo (Moorea). Kráľ Tu proti nemu zorganizoval bojovú výpravu. Súčasťou vojsk kráľa Tua bola aj flotila kanoe, ktorá sa zhromaždila v zátoke Matavai. Cook v zátoke napočítal 330 kanoe, z ktorých najväčšie boli schopné uviezť až 40 mužov. Cook predpokladal, že do vojenského stretnutia kráľ Tu povolal viac než 7700 bojovníkov.15. mája Resolution opustila Tahiti a v ten istý deň zakotvila na blízkom ostrove Huahine. Tu došlo k drobnému incidentu, keď sa traja dôstojníci z Resolution vydali na lov a zajala ich skupina domorodcov. Cook na to reagoval tým, že si vzal ako rukojemníkov niekoľko domorodých náčelníkov a jeho muži boli zakrátko zase voľní. Na Huahine sa Resolution zdržala do 23. mája, potom odplávala západným smerom.
20. júna Resolution priplávala k osamotenému, pre Európanov dosiaľ neznámemu ostrovu, dnes nazývanému Niue. James Cook sa pokúsil na ostrove trikrát vylodiť, ale vždy neúspešne. Výsadok, ktorý priplával k pobrežiu na člne, domorodé obyvateľstvo ihneď napadlo. Cook nakoniec na vylodenie rezignoval. Takéto správanie domorodcov voči Cookovým mužom bolo úplne výnimočné; Cook obdobné nepriateľské správanie, okamžite pri prvom kontakte s domorodcami, nikde v Tichomorí nezaznamenal. Encyclopaedia Britannica z roku 1911 vysvetľuje správanie domorodcov strachom zo zavlečenia neznámej choroby. Cook po tejto skúsenosti pomenoval ostrov Ostrovom divochov (Savage Island). Tento názov sa však neujal.
Ďalším cieľom Jamesa Cooka bolo súostrovie, ku ktorému ako prvý Európan dorazil portugalský moreplavec Pedro Fernandes de Queirós v roku 1606. Queirós objavil najväčší ostrov súostrovia a v domnienke, že ide o pevninu, pomenoval ho La Austrialia del Espíritu Santo (Austrálska zem Svätého Ducha).
V roku 1768 ostrov navštívil francúzsky prieskumník Louis Antoine de Bougainville. V okolí objavil ďalšie štyri ostrovy a celé súostrovie nazval Veľké Kyklady. Cook súostrovie premenoval na Nové Hebridy, dnešný názov je Vanuatu.
17. júla Resolution priplávala k súostroviu z východu a najprv sa priblížila k ostrovu Aurora (Maéwo). Oboplávala jeho severný výbežok a pozdĺž západnej strany ostrova preplávala prielivom medzi ním a Ostrovom malomocných (Aoba). Potom minula ostrov Whitsuntide (Pentecost) a ostrov Ambrym.
22. júla Resolution zakotvila pri ostrove Mallicolo (Malakula), kde na severovýchodnej strane našli vhodné prístavisko, ktoré Cook pomenoval Port Sendwich. Do svojho denníka pripísal poznámku ku vzhľadu tunajších obyvateľov:
Na ostrove Mallicolo sa Cook tiež stretol, po prvýkrát v Tichomorí, s použitím otrávených šípov. Na niekoľkých hrotoch šípov, ktoré získal od domorodcov výmenou, bola zelená lepkavá látka, ktorú považovali za jed. Felčiar sa dokonca pokúšal overiť účinok jedu na psovi, ale bez preukázateľného účinku.24. júla sa časť posádky priotrávila červenými rybami pargos, ktoré spomína už Queirós. Nedošlo však k žiadnemu úmrtiu. Resolution ďalej pokračovala na juhovýchod a 4. augusta pristála pri ostrove Erromango. Tu posádku po vylodení napadla veľká skupina domorodcov a šarvátka skončila streľbou z muškiet, pri ktorej boli dvaja domorodci zabití a niekoľko zranených.Z Erromanga sa Resolution plavila ďalej na juhovýchod a 6. augusta zakotvila pri ostrove Tanna. Tento ostrov je vulkanicky aktívny. Dominantou ostrova je sopka Mount Yasur, ktorá počas pobytu Jamesa Cooka neustále chrlila dym a lávu. Na ostrove posádka opravila kormidlo a 20. augusta Resolution ostrov opustila. Cook sa rozhodol prepátrať súostrovie ešte raz, a to z jeho západnej strany. Plavbou na severozápad sa vrátil k ostrovu Mallicolo a potom oboplával Espiritu Santo, najväčší ostrov súostrovia.
31. augusta James Cook ukončil prieskum Nových Hebríd a zamieril na juhozápad. Na 20° 17' j. š. a 164° 41' v. d. objavil veľký ostrov, ktorý pomenoval Nová Kaledónia. Po kadetovi, ktorý ako prvý zbadal časť ostrova, nazval Cook toto územie mys Colnett.
4. septembra zakotvil v zátoke, ktorú nazval zátokou Balade (Balade Bay). Preskúmal ostrov a zdolal vrchol hory Mount Vengaya, nachádzajúci sa južne od zátoky Balade. 6. septembra astronóm Wales a poručík Clerke pozorovali na menšom piesočnom ostrove, ktorý sa nachádzal v blízkosti zátoky, zatmenia Slnka. Cook potom tento ostrov pomenoval Observatory Island (ostrov Poudiou).Cook zaznamenal, že Nová Kaledónia mu pripomína prírodnými podmienkami územie Nového Holandska (Austrália). Ostrov bol skalnatý a pôda vyprahnutá. Zvláštnu pozornosť venoval aj opisu obyvateľov. Podľa neho mali príjemný výzor, boli statní a povahou prívetiví a poctiví.8. septembra sa James Cook a Forster priotrávili neznámou rybou, ktorú získali od domorodcov. Cook otravou dočasne stratil hmat. Obaja muži použili dávidlo, vďaka ktorému sa im uľavilo. 13. septembra Resolution zdvihla kotvy a zamierila na Nový Zéland.
10. októbra, pri plavbe na juhovýchod, na 29° 2' s. š. 168° 16' v. d., objavili dosiaľ neznámy ostrov, ktorý Cook pomenoval Norfolk, na počesť vojvodkyne z Norfolku, ženy Edwarda Howarda, 9. grófa z Norfolku. Ostrov bol neobývaný, počas jeho prieskumu Cook zistil, že rastlinstvo na ostrove je značne podobné novozélandskému. Našiel tu hojne rastúci novozélandský ľan a ihličnaté lesy s množstvom mohutných a rovných stromov. Keď Cook o tomto náleze po návrate informoval Admiralitu, vzbudil jeho objav značný záujem, pretože výroba lodí závisela na dodávkach ľanu na plachty a dreva na stavbu. Ďalší deň Resolution pokračovala v plavbe na juhovýchod, pričom v blízkosti ostrova Norfolk objavili ešte dva menšie ostrovy.
17. októbra zbadali vrchol novozélandskej hory Mount Egmont, ktorá sa nachádzala na západnom pobreží Severného ostrova. Ďalší deň Resolution zakotvila v lodnej zátoke. Cook hľadal svoju zakopanú fľašu so správou pre Furneauxa, ale fľaša už bola vykopaná. 10. novembra Resolution vyplávala z prielivu kráľovnej Charlotty a vydala sa k mysu Horn. Cook už nemal v úmysle pátrať v Tichom oceáne v blízkosti južného polárneho kruhu a zamieril k mysu Horn priamo.
17. decembra sa priblížili na dohľad od západného pobrežia Ohňovej zeme. Ďalší deň minuli mys Deseada a potom mys Gloucester a ostrov Noir a veľkú zátoku Svätej Barbary, do ktorej ústi Magalhãesov prieliv a objavili nový ostrov, ktorý Cook pomenoval po svojom loďmajstrovi Gilbertov ostrov.
24. decembra sa výprava stretla s prvými domorodcami, ktorých Cook opisuje ako „škaredé, polovyhladované plemeno, najúbohejšie z ľudí, akých kedy videl, žijúcich v jednom z najneprívetivejších podnebí na svete, ktorí nemajú dosť dôvtipu, aby si zaobstarali potrebnosti, ktoré robia ich život príjemnejším.“ Domorodci boli čiastočne zakrytí tuleními kožuchmi, inak boli nahí.27. decembra Resolution kotvila v prielive, ktorý Cook nazval Vianočným prielivom, ktorý je na dohľad od ostrova Ildefonso. Nasledujúci deň minuli Nepravý mys Horn a potom mys Horn. 31. decembra preplávali okolo ostrova Stavov.
Po opustení oblasti Ohňovej zeme Resolution vplávala do Atlantického oceánu a po plavbe na východ 13. januára 1775 zbadali na juhovýchode menší ostrov, ktorý Cook nazval Williceovým ostrovom. 20. januára Resolution priplávala k rozľahlému skalnatému ostrovu, ktorého obvod Cook odhadol na sedemdesiat námorných míľ. James Cook ho pomenoval na počesť anglického kráľa Georgia (Južná Georgia).Po ďalšej plavbe na juhovýchod Cook objavil 31. januára niekoľko ostrovov súostrovia, ktoré nazval Sandwichova zem (Južné Sandwichove ostrovy). Najjužnejší z objavených ostrovov nazval Južná Thule. Tu Cook ukončil pátranie v južnej časti súostrovia a potom zmenil smer na sever, kde objavil ešte dva ďalšie ostrovy, ktoré pomenoval Montagu a Saundersov ostrov.
Od Južných Sandwichových ostrovov plával ďalej na východ až do 21. februára, kedy sa dostal na zemepisnú dĺžku, kde na prelome rokov 1772/73 hľadal Bouvetov ostrov. Pretože ďalšia cesta na východ už bola preskúmaná, ukončil James Cook prieskum južnej časti Atlantického oceánu a zamieril späť k mysu Dobrej nádeje.
16. marca zbadali prvé lode smerujúce z Indického oceánu k mysu Dobrej nádeje a 21. marca Resolution zakotvila v Stolovej zátoke. Tu sa stretol s loďou Ceres, patriacej Britskej Východoindickej spoločnosti a jej kapitánovi dal opis svojho denníka a zhotovených máp, aby ich odovzdal Admiralite. V holandskej pevnosti na myse Dobrej nádeje Cookovi odovzdali list od komandéra Furneauxa, v ktorom Cooka informoval o dôvodoch, ktoré mu znemožnili nasledovať Resolution z Nového Zélandu do južného oceánu a prinútili ho vrátiť sa na mys Dobrej nádeje. Cook sa opäť stretol s guvernérom Plettenbergom, ktorý ho prijal veľmi prívetivo. James Cook sa rozhodol, že na myse Dobrej nádeje zotrvá dostatočne dlhý čas, aby bola loď dôkladne opravená a posádka si dostatočne odpočinula. Cook, otec a syn Forsterovci a botanik Sparrman sa ubytovali na pevnine u pána Brantda, ktorý, slovami Jamesa Cooka, „je gentleman, ktorého Angličania dobre poznajú, ochotný im riadne poslúžiť“. Anders Sparrman na myse Dobrej nádeje zotrval, s Resolution sa do Anglicka neplavil.
26. apríla boli dokončené všetky opravy na lodi, ďalšieho dňa Resolution opustila Stolovú zátoku a spoločne s ďalšou anglickou loďou Dutton zamierila na ostrov Svätej Heleny. Na Sv. Helenu Resolution doplávala 15. mája. Tu sa Cook stretol s guvernérom Skottowom. 21. mája Resolution zdvihla kotvy a zamierila na ostrov Ascension. Cook odovzdal kapitánovi Duttona niektoré denníky lodných dôstojníkov, aby ich doručil Admiralite. 31. mája vyplávali od ostrova Ascension a zamierili k brazílskemu pobrežiu. Cook chcel zistiť, aká je presná poloha ostrova Fernando de Noronha. K ostrovu doplával 9. júna, ale nezakotvili tu, ale pokračovali ďalej na sever. 14. júla Resolution priplávala k ostrovu Faial v Azorskom súostroví a odtiaľ nabrala kurz k Anglicku, ktorého brehy zbadali 29. júla 1775. Ďalšieho dňa zakotvili v Spitheade.
Počas celej druhej Cookovej výpravy došlo dvakrát k situácii, keď sa Adventure nechcene odpútala od Resolution a trasa jej plavby sa ďalej nezhodovala s trasou Resolution.
K prvému odlúčeniu došlo pri hľadaní mysu Circumcision 7. februára 1773, keď sa obe lode rozdelili v hustej hmle. Aj keď mal Cook s Furneauxm dohodnúť pre tento prípad návrat a trojdňové križovanie v mieste posledného vizuálneho kontaktu oboch lodí, tento postup zlyhal aj cez pravidelné štvrťhodinové výstrely z diel. Furneaux po troch dňoch odplával priamym smerom k Novému Zélandu, kde bolo dohodnuté ďalšie miesto stretnutia oboch lodí, a to v prielivu kráľovnej Charlotty. 1. marca posádka Adventure zbadala pobrežie Van Diemenovej zeme (Tasmánie). 11. marca zakotvili u južného konca ostrova vo vhodnej zátoke, ktorú nazvali Adventure Bay. Tu zotrvali 5 dní, ktoré využili na obstaránie dreva a vody. Potom plávali pozdĺž východného pobrežia, s cieľom zistiť, či táto zem je súčasťou Nového Holandska (Austrálie). 16. marca minuli ostrov Maria a ďalšieho dňa ostrov Schouten. V ďalších dňoch objavili na západe dosiaľ neznáme súostrovie, dnes nazývané Furneauxove ostrovy. Adventure plávala ďalej na sever a 19. marca posádka zbadala pobrežie Nového Holandska. Furneaux meraním hĺbky mora medzi Tasmániou a Austráliou dospel k mylnému záveru, že obe zeme nie sú oddelené prielivom, ale že more medzi nimi je iba plytký záliv. Po tomto záveru prestal Furneaux preskúmavať túto oblasť a zmenil kurz k Novému Zélandu. Do prielivu kráľovnej Charlotty doplávali začiatkom apríla 1773. Na Resolution tu čakali viac než mesiac.
K druhému odlúčeniu oboch lodí došlo pri Novom Zélande potom, čo sa obe lode vracali z ostrova Amsterdam. Cook mal v pláne spoločne ďalej pátrať na juh od Nového Zélandu plavbou na východ po najväčších južných zemepisných šírkach. V posledných dňoch októbra 1773 obe lode plávali pozdĺž východného pobrežia Severného ostrova. Vtedy ich zastihla niekoľkodňová silná búrka, ktorá lode oddelila. Pre tento prípad boli Cook s Furneauxom dohodnutý na stretnutie v prielivu kráľovnej Charlotty. Z dôvodu mimoriadne obťažnej plavby v búrkach Advendure doplávala do prielivu až 30. novembra; to už byla Resolution päť dní na ceste k južnému polárnemu kruhu.
Posádka Adventure objavila fľašu so správou od Cooka a Furneaux mal sprvu v úmysle nasledovať Resolution plavbou na juh. 17. decembra, keď bola Adventure už opravená a pripravená na ďalšie vyplávanie, čo zamýšľali urobiť ďalšieho dňa ráno, vyslal Furneaux veľký kuter s desiatimi mužmi, pod velením Johna Rowa, pomocníka prvého dôstojníka, nazbierať divoko rastúcu zeleninu. Kuter sa mal vrátiť najneskôr večer, čo sa však nestalo. Ďalšieho dňa objavili rozrezané telesné pozostatky posádky kutra. Všetkých desať členov bolo zabitých domorodcami. Táto tragédia, keď Furneaux prišiel o mnoho dobrých námorníkov a ďalej potom celkovo zlý stav lode, spolu s tím, že v podstate všetky zásoby hrachu, suchárov a múky ktoré splesniveli, donútili Furneauxa k rozhodnutiu vrátiť sa do Anglicka. Spiatočnú cestu vykonali oboplávaním mysu Horn okolo Južnej Ameriky a 19. marca 1774 zakotvili v Stolovej zátoke pri Myse Dobrej nádeje. Tu zotrvali pri nutných opravách až do 16. apríla. 14. júla 1774 dorazili do juhoanglického Spitheadu. Adventure bola prvou loďou v dejinách, ktorá oboplávala Zemeguľu východným smerom.
Astronómovia William Wales a William Bayly počas plavby každodenne zapisovali výsledky navigačných meraní a ďalších okolností, týkajúcich sa trasy plavby lodí. Vo svojich denníkoch zaznamenávali údaje o polohe a kurzu lodí, o sile a smeru vetra a o počasí. Podieľali sa tiež na výpočtoch zemepisných polôh a kurzov.
Navigačným príslušenstvom Resolution bola presná kópia Harrisonovho námorného chronometru H4, ktorý vyrobil britský hodinár Larcum Kendall v roku 1769 a ktorá umožňovala na svoju dobu výnimočne presne stanoviť zemepisnú dĺžku, na ktorej sa loď nachádza. Chronometer bol v starostlivosti astronóma Williama Walesa, ktorý ho testoval a jeho čas pravidelne porovnával s časom sledovaným na Adventure. Wales a Bayly sa tiež venovali astronomickým pozorovaniam. Najvýznamnejšie z nich bolo sledovanie zatmenia mesiaca 11. októbra 1772, ktoré pozorovali pri mysu Dobrej nádeje a zatmenie Slnka, ktoré sa udialo 4. septembra 1774 a ktoré Wales sledoval na ostrove Observatory pri Novej Kaledónii. Pre účely astronomických pozorovaní bolo na Resolution prenosné observatórium.
Výsledky svojej práce William Wales a William Bayly zverejnili v roku 1777 v knihe The original astronomical observations, made in the course of a voyage towards the South Pole, and round the world, in His Majesty's ships the Resolution and Adventure, in the years MDCCLXXII, MDCCLXXIII, MDCCLXXIV, and MDCCLXXV. (Pôvodné astronomické pozorovania, vykonané počas plavby k Južnému pólu a okolo sveta, na lodiach Jeho Veličenstva Resolution a Adventure v rokoch 1772, 1773, 1774 a 1775 )
Otec a syn Forsterovci si viedli detailné prírodovedecké záznamy všetkého, čo počas plavby uvideli a zhromaždili rozsiahlu zbierku prírodných exponátov. Roku 1778 Johann R. Forster publikoval výsledky prírodovedných pozorovaní z plavby v knihe Observations Made during a Voyage round the World (Pozorovania vykonané počas plavby okolo sveta). Príjmy z tejto publikácie však nestačili pokryť jeho dlhy a preto značnú časť kresieb, ktoré jeho syn Georg počas plavby spravil, musel predať Josephovi Banksovi. Georg Forster počas plavby vyhotovil viac než 270 kresieb so zoologickým námetom a 420 botanických kresieb. Po Banksovej smrti boli kresby od roku 1827 vystavené v Britskom múzeu. Od roku 1881 sú uložené v Prírodopisnom múzeu v Londýne.
Hlavná vedecká činnosť Jamesa Cooka spočívala v oblasti kartografie. Cook vytvoril množstvo precíznych máp a mnohé ďalšie opravil. Jeho kartografické dielo bolo v námornej doprave používané ešte desiatky rokov po jeho smrti.Vedľa povinností veliteľa výpravy a veliteľa Resolution mal Cook zreteľné prírodovedecké a etnografické záujmy, ktoré sú doložené ako zápisy v jeho denníkoch, tak aj množstvom popisov a kresieb domorodého obyvateľstva, remeselných artefaktov, zvierat, rastlinstva ale aj neživej prírody. James Cook nemal žiadne prírodovedné vzdelanie. To, že jeho prírodopisné popisy sú laické si plne uvedomoval, o čom svedčí napr. jeho zápis z 3. januára 1775, keď popisoval faunu Ohňovej zeme:
Počas plavby zomreli na Resolution štyria ľudia, z toho len jeden v dôsledku choroby. K prvému úmrtiu došlo 19. augusta 1772, keď tesárov pomocník Henry Smook spadol cez palubu a bol vtiahnutý pod lodný chrbát. Všetky úsilia o jeho záchranu bolo márne. 24. augusta 1773 zomrel jeden z námorníkov po dlhšej chorobe. 6. septembra 1774 zomrel rezník Simon Monk na následky zranení, ktoré utrpel predchádzajúceho dňa po páde do predného lodného prielezu. Od 22. decembra 1774 nebol k objaveniu námorník William Wedgeborough, zrejme spadol cez palubu a utopil sa.Straty na Adventure boli väčšie kvôli masakre, ktorá sa udiala v decembri 1773 na Novom Zélande, pri ktorej bolo zabitých desať mužov domorodcami. Zabití boli títo muži: pomocník prvého dôstojníka John Rowe, kadet Thomas Woodhouse, pomocník kormidelníka Francis Murphy a námorníci William Facey, Thomas Hill, Michael Bell, Edward Jones, John Cavanaugh, Thomas Milton a James Sevilley. 
Cookov životopisec Arthur Kitson informuje o tom, že v Yorkshire Gazette zo dňa 4. júna 1887 bola uvedená správa, že kadet z desaťčlenného zmasakrovaného oddielu námorníkov prežil a po strastiplnej ceste sa v roku 1777 vrátil do Anglicka. Kitson túto skutočnosť pokladá za nepravdepodobnú a pokiaľ by to tak bolo, potom by prežitým človekom bol Thomas Woodhouse, jediný kadet v oddieli.Okrem tejto tragédie zomrelo na Adventure niekoľko mužov na choroby. 27. septembra 1772 zomrel John Lambrecht, osemnásťročný námorník, na horúčkovú chorobu, ktorou sa nakazil pri kúpaní na ostrove St. Jago. 10. októbra 1772 zomrel kadet Samuel Kemp na týfus, ktorým sa nakazil na ostrove St. Jago. Na Adventure vedľa toho došlo tiež k úmrtiu na skorbut. Zomretým bol lodný kuchár Mortimer Mahoney, známy ako Murduck Mahoney.
Niekoľko dní po smrti Henryho Smooka spadol tiež cez palubu Adventure nemenovaný námorník, ktorý bol ihneď napadnutý a zabitý žralokom.
Návrat Cooka do Anglicka a zverejnenie správ z jeho plavby prinieslo podstatné zmeny geografických a kartografických znalostí. Cook predovšetkým dôkladne zmapoval južnú polárnu oblasť oceánu a na vzdialenosť 120 km sa priblížil k pevnine Antarktídy. Na mapách z neskoršej doby sa už Južná zem prestala objavovať a miesto nej sa zakresľovala plocha mora až k pólu. Cook objavil množstvo nových ostrovov a pri mnohých ostrovoch objavených inými moreplavcami upresnil ich polohu. Objavil radu nových vhodných námorných trás, nové náleziská prírodných surovín a bohaté loviská veľrýb a tuleňov, ktoré sa však zanedlho stali predmetom rozsiahleho drancovania.James Cook bol 9. augusta 1775 povýšený do hodnosti kapitána (Post-captain). Za správu o prevencii proti skorbutu bol vyznamenaný Copleyho zlatou medailou Kráľovskej spoločnosti. Bol menovaným Štvrtým kapitánom Greenwichskej Royal Hospital, čo v podstate znamenalo lukratívne penzionovanie s ročným príjmom £230 a bezplatným ubytovaním. 29. februára 1776 bol jednomyseľnou voľbou prijatý za člena Kráľovskej spoločnosti.Pokojný život v Royal Hospital však trval len krátko. Už následujúceho roku bol James Cook vyslaný na tretiu námornú prieskumnú výpravu.
COOK, James; FURNEAUX, Tobias. A Voyage Towards the South Pole and Round the World, svazek I., [online].    2005-05-07, [cit. 2009-09-24]. (Project Gutenberg.)  Opis textu diela A Voyage Towards the South Pole, and Round the World; performed in His Majesty's ships The Resolution and Adventure, in the years 1772, 3, 4, and 5. Written by James Cook, commander of the Resolution. In which is included captain Furneaux's narrative of his proceedings in the Adventure during the separation of the ships. In two volumes. Illustrated with maps and charts, and a variety of portraits of persons and views and places, drawn during the voyage by Mr. Hodges, and engraved by the most eminent masters. Vol. I., vydaného v roku 1777 v Londýně vydavateľom W. Strahan and T. Cadell in the Strand.. Dostupné online.     (anglicky)COOK, James; FURNEAUX, Tobias. A Voyage Towards the South Pole and Round the World, svazek II. [online].    2005-05-20, [cit. 2009-09-24]. (Project Gutenberg.)   Dostupné online.     (anglicky)SPARRMAN, Andrew. A Voyage to the Cape of Good Hope: Towards the Antarctic Polar circle, and Round the world: But chiefly Into the Country of the Hottentos and Caffres, from the Yaer 1772, to 1776 [online].   London : G.G.J. and J. Robinson, Pater-noster-row.
AUGHTON, Peter. Na palubě Resolution [online].   Praha : BB/Art.      ISBN 978-80-7381-148-8.   BEAGLEHOLE, John Cawte. The Life of Captain James Cook [online].   Stanford : Stanford University Press.      ISBN 0-80472-009-6.   (anglicky)COOK, James. Cesta kolem světa [online].   Praha : Panorama.         COOK, James. The Journals [online].   London : Penguin Classics.      ISBN 0-14043-647-2.   (anglicky)FORSTER, Johann Reinhold. Obsarvations made during a voyage round the world [online].   Honolulu : University of Hawaii Press.      ISBN 978-08-2481-725-1.   FORSTER, Georg. Cook, the Discoverer, facsimile [online].   Sydney : Hordern House.      ISBN 978-18-7556-749-2.   FORSTER, Georg. A Voyage round the world, edited by Nicholas Thomas a Oliver Berghof [online].   Honolulu : Hawai'i Press.      ISBN 978 08-2482-091-6.   (anglicky)HOUGH, Richard. Captain James Cook: A Biography [online].   New York : W.W. Norton & Co..      ISBN 0-39303-680-4.   (anglicky)KITSON, Arthur. The Life of Captain James Cook [online].   Whitefish : Kessinger Publishing.      ISBN 1-41916-947-5.   (anglicky)MILLS, William james. Exploring polar frontiers: A Historical Encyclopedia [online].   Santa Barbara; : ABC-CLIO.      ISBN 1-57607-422-6.   (anglicky)THOMAS, Nicholas. Cook : The Extraordinary Voyages of Captain James Cook [online].   New York : Walker & Company.      ISBN 0-80271-412-1 .   (anglicky)
DICKINSON, Michael. A Voyage towards the South Pole [online].    1999, [cit. 2009-09-24].    Dostupné online.     (po anglicky)
KERL, Nate. Captain James Cook; a life full of adventure, triumph, and struggle [online].    1998, [cit. 2009-09-24].    Dostupné online.     (po anglicky)
PARK, Stewart. Captain James Cook 1728–1779 [online].    [Cit. 2009-09-24].    Dostupné online.     (po anglicky)
 The Captain Cook Society [online].    [Cit. 2009-09-24].    Dostupné online.     (po anglicky)
Tento článok je čiastočný alebo úplný preklad článku Druhá plavba Jamese Cooka na českej Wikipédii.
Družicový stupeň raketoplánu nazývaný aj vlastný raketoplán alebo orbiter bola najzložitejšia a najdôležitejšia časť celého amerického raketoplánu. Zároveň to bola jediná časť raketoplánu, ktorá sa dostala do vesmíru a potom pristála. Z hľadiska leteckej terminológie išlo o jednoplošník so samonosným krídlom v tvare dvojitej delty. Slúžil na dopravu nákladu a osôb na obežnú dráhu okolo Zeme a späť. Štartoval ako klasická raketa, návrat prebiehal riadeným kĺzavým pristátím podobným pristávaniu lietadla.
Orbiter mal celkovú dĺžku 37,24 m, výšku 17,25 m a rozpätie krídel 23,79 m. Jeho prázdna hmotnosť bola rôzna pri jednotlivých exemplároch (Columbia bola najťažšia) a pohybovala sa okolo 90 ton. Trup stroja tvorila konštrukcia z hliníkových zliatin. Pre najviac mechanicky namáhané časti sa použila oceľ a titánové zliatiny. Skladal sa z troch hlavných konštrukčných častí:
Predná časť raketoplánu má dĺžku 8,74 metrov. Jej väčšiu časť zaberá kabína pre posádku, ďalej sa v nej nachádza blok stabilizačných a manévrovacích motorov RCS (Reaction Control System, predný blok označovaný tiež ako FRCS – Forward Reaction Control System) a predná podvozková šachta. Predná časť je vyrobená zo sústavy nitovaných panelov, priečok a rebier. Skladá sa z dvoch základných častí – hornej a dolnej. Horná obsahuje 6 okienok s hrúbkou 16 milimetrov vyrobených z taveného kremeňa. Odolávajú teplotám až 480 °C z vonkajšej strany a 426 °C z vnútornej. 
V prednej časti je ako samostatný konštrukčný diel vložená kabína pre posádku. Kabína má tvar zrezaného kužeľa orientovaného vrcholom dopredu. Jej vnútorný objem je 71,5 metrov kubických. Kabína má vlastný systém okienok, z ktorých šesť zodpovedá šiestim okienkam v základnej konštrukcii. Aj vnútorné okná majú hrúbku 16 mm, sú vyrobené z temperovaného hlinito-kremičitého skla a ich vonkajší povrch je pokrytý reflexnou vrstvou odrážajúcou škodlivé infračervené žiarenie. Kabína pre posádku má navyše dvojicu okien smerujúcu nahor, ďalšiu dvojicu namierenú do nákladového priestoru a jedno okienko vo vstupných dverách do kabíny. Ľavé okienko na vrchole kabíny mohlo byť v prípade núdze pyrotechnicky odstrelené a použité ako núdzový východ. Kabína pre posádku je k prednej časti raketoplánu prichytená len v štyroch bodoch, aby sa znížil tepelný prenos z vonkajšieho prostredia. Z dôvodov tepelnej izolácie je kabína pokrytá tiež mylarovou izoláciou a pozlátenou fóliou.
Samotná kabína pre posádku je rozdelená na tri paluby. Horná paluba sa nazýva pilotná alebo letová, a nachádza sa tu sedadlo veliteľa letu (vľavo) a pilota (vpravo). V tejto kabíne sú sústredené všetky prvky riadenia. Nad oknami sú napríklad umiestnené palivometre, vľavo od sedadla veliteľa sú to systémy podpory života (ventilácia, tlak vzduchu, hladina kyslíka a dusíka, teplota vzduchu…), na stenách a strope sú vypínače elektrických obvodov. Každý z pilotov mal k dispozícii ručné riadenie pre rotačné a translačné manévre, pre ovládanie aerodynamickej brzdy a pedálové riadenie kormidiel. Miesto na manipuláciu s užitočným zaťažením je situované v zadnej stene pilotnej paluby. Z tejto paluby sa ovládal celý raketoplán, vypúšťanie družíc z nákladového priestoru a manipulátor RMS. Za sedadlami pilotov sú demontovateľné kreslá pre ďalších členov posádky. Priamo za sedadlom veliteľa je v podlahe priechod na strednú alebo obytnú palubu.
Obytná paluba obsahuje na ľavej strane bočný prielez pre nástup a výstup posádky. Prielez má priemer 1 010 mm a hmotnosť 60 kg. Dvere prielezu je možné zvonka aj zvnútra otvoriť mechanicky, v prípade núdze pyrotechnicky. Dvere sú vyklápané smerom nadol; za predpokladu, že raketoplán stál vo zvislej polohe na štartovacej rampe, to bolo doľava. Nad prielezom je dôležitá, ale nikdy nepoužitá časť záchranného systému – teleskopická tyč. Vstupný prielez je vybavený tiež nafukovacou kĺzačkou podobne ako majú bežne dopravné lietadlá, aby pri prípadnom núdzovom pristátí posádka mohla opustiť raketoplán. Na pravej strane raketoplánu je menší núdzový prielez. Ďalší prielez vedie do nákladového priestoru raketoplánu. Slúži na prechod do prechodovej komory alebo do laboratória v nákladovom priestore. Prechodová komora bývala väčšinou inštalovaná externe. Zadná stena kabíny pre posádku je kvôli zjednodušeniu údržby ku kabíne iba priskrutkovaná, nie je teda celistvá.
V obytnej palube sa nachádzajú tiež štyri kóje na odpočinok astronautov. Okrem toho je vybavená sanitárnym zariadením, záchodom (systém WCS), umývadlom a kuchynkou. Nachádzajú sa tu aj skrinky na uloženie potravín, osobných vecí astronautov, manuálov, vedeckého vybavenia a pod. V čase štartu a pristávania sú tu umiestnené tiež tri demontovateľné sedadlá pre posádku označené číslami 5, 6 a 7. 
Za priečkou v prednej časti obytnej paluby sa nachádza väčšina riadiacej elektroniky vrátane piatich palubných počítačov. Riadenie systémov raketoplánu zaisťuje päť hlavných počítačov typu IBM AP-101S (pôvodne AP-101) s výkonom viac ako 1 milión operácií za sekundu a s operačnou pamäťou 256K 32-bitových slov. Počas kritických fáz letu, ako je vzlet a pristátie, boli štyri počítače prepojené a navzájom sa kontrolovali. Piaty, vybavený jednoduchším programovým vybavením, slúžil ako záloha.
Pod podlahou obytnej paluby sa nachádza spodná alebo technická paluba. Je tu klimatizačné zariadenie a systémy podpory života. Do tejto paluby nie je bežne prístup, posádka sa tam môže dostať iba po demontovaní podlahových panelov v obytnej palube. Systém podpory života, odborne nazývaný ECLSS (Environmental Control and Life Support System), má dve časti: Systém slúžiaci na podporu a udržiavanie atmosféry a systém tepelnej regulácie.
Navigačný systém využíval najmä tri inerciálne plošiny IMU (Inertial Measurement Units), ktoré zásobovali palubné počítače informáciami o aktuálnej orientácii družicového stupňa v priestore a o negravitačných zrýchleniach (napr. spôsobených prácou motorov). Na ich nastavovanie slúžili automatické aj manuálne zameriavače hviezd. Negravitačné zrýchlenie merala aj ďalšia súprava štyroch lineárnych akcelerometrov. V priebehu stretávacích manévrov sa na stanovenie vzdialenosti družicového stupňa od cieľa a relatívnej rýchlosti používal palubný rádiolokátor. Pre navigáciu v závere pristátia slúžil prijímač systému TACAN. Ku koncu programu sa skúšobne používal navigačný systém GPS. Vlastnú pilotáž letu zaisťoval prostredníctvom hlavných počítačov autopilot, ktorý mohol tiež preberať príkazy pilotov z ručných ovládacích prvkov umiestnených na letovej palube.
Komunikačný systém pracoval v pásmach Ku (15,25 až 17,25 GHz) a S (1,7 až 2,4 GHz). Väčšina spojení s riadiacim strediskom bola sprostredkovaná cez družice systému TDRSS (Tracking and Data Relay Satellite System), umiestnených na geostacionárnej dráhe. V prvých približne 4 minútach letu mohol systém pracujúci v pásme S komunikovať s pozemnou stanicou na kozmodróme priamo. Pre spojenie s Medzinárodnou kozmickou stanicou v jej blízkosti alebo s členmi posádky pracujúcimi v skafandroch vo voľnom priestore sa používal systém pracujúci v pásme UKV (243 až 300 MHz). Tento systém slúžil aj ako záložný pre spojenie s pozemnými stanicami.
Pred kabínou pre posádku sa nachádza blok manévrovacích motorov RCS a podvozková šachta. Táto šachta môže pojať až 610 kg balastnej záťaže používanej pri niektorých misiách z dôvodu ľahšieho ovládania stroja.
Trup s rozmermi 18,3 × 5,2 × 4,0 m je tvorený celkove dvanástimi prepážkami z horizontálnych a vertikálnych dielov, pričom v miestach pripojenia krídel sú pre zvýšenie bezpečnosti ešte výstuže v tvare T. V trupe je umiestnený nákladový priestor, uzavierateľný dvojkrídlovými dverami, na ktorých vnútornej strane sú radiátory (vyžarovače) klimatizačného systému. Tieto radiátory prostredníctvom glykolovej slučky odvádzali z vnútra družicového stupňa odpadové teplo. Aby mohli správne fungovať, museli byť dvere do nákladového priestoru vo vesmíre otvorené. Predné dva panely sa po otvorení dverí navyše odklopili od dverí o 35,5 stupňa. Dvere sú vyrobené z materiálu na báze uhlíka a epoxidu s jadrom z nomexu. Každá z dvoch častí dverí je k nákladovému priestoru prichytená pomocou 13-tich závesov. Dvere do nákladového priestoru sa niekedy označujú skratkou PLBD (Payload Bay Doors). 
V trupe sa okrem iného nachádzal diaľkový manipulátor RMS (Remote Manipulator System), nazývaný aj manipulačné rameno či Kanadská ruka, tri palivové batérie s výkonom 3 × 7 kW (v maxime 3 × 12 kW) a štyri nádrže s kyslíkom a štyri nádrže s vodíkom potrebným pre ich prevádzku. Bol tu umiestnený tiež všetok väčší užitočný náklad. Mohla to byť jedna alebo viac družíc, sondy, moduly pre vesmírnu stanicu (Mir, ISS), zásobovacie kontajnery, alebo vesmírne laboratórium, ktoré bolo hermeticky spojené s obytnou palubou orbitera. Starší typ vesmírneho laboratória je európsky Spacelab, od letu STS-57 až po let STS-107 sa používal novší Spacehab. V nákladovom priestore bývala tiež inštalovaná prechodová komora slúžiaca na výstup do otvoreného priestoru. Náklad sa prichytával o nákladový priestor za pomoci 124 použiteľných úchytných skrutiek. V podpalubí nákladového priestoru boli hneď za prednou časťou po ľavej a pravej strane umiestnené batérie PRSD (Power Reactant Storage and Distribution) na kvapalný kyslík a vodík, ktoré poskytovali raketoplánu elektrickú energiu. Do elektrorozvodnej siete raketoplánu bol dodávaný prúd s napätím 28 voltov. Nádrže na kvapalný vodík a kyslík boli guľovitého tvaru a ich počet sa menil v závislosti od potrieb konkrétnej misie. Pri procese výroby elektrického prúdu vznikal ako užitočný odpad voda.
Zadná časť orbitera sa nazýva motorová sekcia. Má dĺžku 5,48 metra, šírku 6,7 metra a výšku 6,09 metra. V tejto časti sú umiestnené tri turbočerpadlá APU (Auxiliary Power Units) hydraulického systému na ovládanie motorov SSME a aerodynamických riadiacich plôch. Hydraulický systém APU mal výkon 100kW.
V motorovom priestore sa nachádzajú tri kyslíkovodíkové motory SSME (Space Shuttle Main Engines), ktoré sú dominantou celého raketoplánu. Vyrobila ich americká spoločnosť Rocketdyne. Mali nominálny ťah 3 × 2,1 MN vo vákuu. Palivo bolo dodávané z externej palivovej nádrže ET. Pri jednom štarte pracovali motory nepretržite 520 sekúnd, celková záloha životnosti bola najmenej 28 600 s, to je 7 1/2 hodiny prevádzky do generálnej prehliadky. Po každom lete raketoplánu boli odstránené a poslané na kontrolu. Pri nevyhnutnej údržbe mohol byť motor použitý až 55-krát. Výrobná cena jedného exemplára SSME presahovala 40 miliónov dolárov.
Raketové motory raketoplánu pracovali pri extrémnych rozdieloch teploty. Kvapalný vodík bol skladovaný pri teplote −253 °C. Pri spaľovaní s kvapalným kyslíkom v spaľovacej komore teplota dosahovala až 3 300 °C, čo je teplota varu železa. Dodávku pohonných látok do spaľovacích komôr týchto motorov zaisťovali turbočerpadlá, pričom časť kvapalného vodíka bola najskôr vedená stenami trysky, ktoré boli takto regeneratívne chladené. Vďaka tomuto spôsobu chladenia teplota povrchu spaľovacej komory neprekročila hodnotu 567 °C. 
Všetky tri motory boli uložené výkyvne a ich vychyľovaním hydraulickými ovládačmi sa dal riadiť smer letu raketoplánu počas jeho vzletu na obežnú dráhu. Tieto motory sa používali len pri štarte. Po oddelení hlavnej nádrže ET už neboli pripojené na žiadny prívod paliva a na obežnej dráhe nemali nijakú funkciu.
Pod motorovým priestorom je umiestnený trupový elevón. Nad motorovým priestorom po stranách kýlovej plochy s kormidlami a aerodynamickou brzdou sú pripevnené dva moduly manévrovacích motorov OMS (Orbital Maneuvring System), každý s jedným motorom OME s ťahom 26,7 kN. Motory OME sa používali na konečné navedenie raketoplánu na obežnú dráhu alebo na začatie pristávacieho manévru. Sú výklopné a každá jednotka OMS má hmotnosť 117 kg. 
Okrem motorov OME nesie blok OMS ešte 12 riadiacich motorov RCS (Reaction Control System) s ťahom 3,87 kN. Ako pohonné látky pre OMS a RCS slúžil monometylhydrazín a oxid dusičitý. Palivové nádrže pre OME majú maximálnu kapacitu 3 345 kg oxidu dusičitého a 2 028 kg okysličovadla, motory RCS a FRCS majú k dispozícii najviac 659 kg okysličovadla a 416 kg paliva. Ďalší modul RCS, blok FRCS, so 14 motormi s ťahom 3,87 kN a dvoma motormi s ťahom 111 N je zabudovaný vpredu, pred priestorom pre posádku. Celkový počet raketových motorov v raketopláne je 49 a delia sa na 4 rôzne typy.
Do strednej a zadnej časti raketoplánu je v priebehu štartu a pristávania vháňaná zmes plynov, vďaka čomu je z týchto priestorov vytlačovaná prebytočná vlhkosť a prípadné nebezpečné plyny (napríklad vodík).
V motorovej sekcii je tiež aerodynamické kormidlo (smerovka). Pohyblivá časť smerovky je dvojitá a mohla sa vyklápať doľava alebo doprava. Pri súčasnom vyklápaní jedným smerom slúžila ako smerové kormidlo. Pokiaľ boli tieto dve časti roztvorené, raketoplán brzdil. Smerovka, podobne ako ostatné aerodynamické prvky, bola používaná len pri lete v atmosfére a to väčšinou pri rýchlostiach v rozsahu Mach 5 až 10.
Ďalšou časťou raketoplánu je dvojica krídel. Každé sa skladá z pozdĺžnych a priečnych rebier a nosníkov. Maximálna hrúbka krídla je 1,52 metra, jeho dĺžka v mieste ohybu krídla dosahuje 18,28 metra. V mieste jeho ohybu sa nachádza podvozková šachta. Ku krídlam sú pripevnené elevóny vyklápateľné o 40° nahor a 25° smerom dole. Každý elevón sa skladá z troch častí, pričom každá časť má tri záchytné body. 
Raketoplán má tiež trojbodový podvozok. Predný podvozok je krytý dvojkrídlovými dvermi, zadný je krytý jednoduchými dvermi. Predný podvozok je ovládateľný, nesie dve pneumatiky s priemerom 80 cm. Zadný podvozok má každý dve dvojice pneumatík s priemerom 110 cm. Tlak vo vnútri pneumatík je 1,8 MPa. Po vyklopení podvozku už nie je možné podvozok automaticky zatiahnuť – jeho zatiahnutie sa konalo manuálne až v montážnom hangári. Pre skrátenie dojazdu po pristátí je v spodnej časti kýlovej plochy zabudovaný brzdiaci páskový padák.
Povrch raketoplánu je pokrytý systémom tepelnej ochrany TPS (Thermal Protection System) chrániacim trup raketoplánu pred aerodynamickým ohrevom počas zostupu do atmosféry Zeme. Najviac namáhané časti, t. j. predok trupu a nábežná hrana krídla, sú chránené panelmi z uhlíkového laminátu, pokrytého glazúrou zo zmesi oxidu hlinitého, oxidu kremičitého a karbidu kremíka ako ochranou proti oxidácii. Odborne sa tento typ tepelnej ochrany nazýva RCC (Reinforced Carbon-Carbon – vystužený uhlík-uhlík). Spodok trupu a krídla sú pokryté dlaždicami z vysokoporézneho oxidu kremičitého, ktoré sú vyrobené z kremennej vaty, s čiernou glazúrou, zaisťujúcou vysokú emitivitu (spätné vyžarovanie) tepelného žiarenia. Horná časť krídla, boky trupu a boky kýlovej plochy sú pokryté podobnými kremennými dlaždicami, ale s bielou glazúrou, zaisťujúcou vysokú reflektivitu (odrazivosť) tepelného žiarenia. Celkový počet dlaždíc je viac ako 30 tisíc. Ich hrúbka kolíše podľa predpokladaného tepelného zaťaženia jednotlivých miest trupu od 25 do 125 mm. Dlaždice nie sú lepené priamo na hliníkový trup, ale na pružnú podložku z Nomexovej plsti (vyrobenej z aramidu) a medzi jednotlivými dlaždicami je ponechaná dilatačná medzera, zaplnená pružnou upchávkou z keramickej tkaniny. Najmenej tepelne namáhaný vrch trupu (dvere nákladového priestoru) je pokrytý panelmi FRSI (Felt Reusable Surface Insulation) z Nomexovej plsti. Pred vyvezením raketoplánu na štartovaciu rampu bol celý povrch družicového stupňa impregnovaný vodoodpudivým postrekom.
V Spojených štátoch bolo vyrobených celkove 5 orbiterov schopných lietať do vesmíru. Životnosť každého z nich mala byť 50 letov. Podľa poradia výroby sú to Columbia, Challenger, Discovery, Atlantis a Endeavour. Pôvodne sa počítalo s výrobou a používaním len prvých štyroch družicových stupňov, ale po havárii raketoplánu Challenger v roku 1986 bolo potrebné postaviť za neho náhradu – Endeavour. Po havárii Columbie sa však výstavba nového orbitera neuskutočnila a program Space Shuttle bol dokončený len so zostávajúcimi troma orbitermi.
Pred dokončením prvého letuschopného raketoplánu Columbia bol v USA vyrobený ešte jeden orbiter: Enterprise. Ten však slúžil len na atmosférické skúšky a chýbali mu niektoré dôležité prvky pre vesmírny let: nemal motory, pretlakovú kabínu, systém tepelnej ochrany a ďalšie.
1. stabilizačné motory – reaktívny kontrolný systém 2. podvozková šachta 3. predný podvozok 4. okienka 5. pilotná paluba 6. veliteľ letu 7. druhý pilot 8. hlavný vstupný prielez 9. priechod na obytnú palubu 10. dvere do nákladového priestoru 11. nákladový priestor 12. rameno na diaľkové ovládanie 13. radiátory 14. tri hlavné motory 15. orbitálne manévrovacie motory 16. stabilizačné a manévrovacie motory 17. nádrže s palivom a okysličovadlom 18. nádrže s héliom 19. vertikálny stabilizátor (smerovka), kormidlo 20. vyklápacia časť smerovky 21. krídlo 22. elevóny 23. zadný podvozok 24. prípojka na pozemské zariadenie
Tepelná ochrana – špeciálne tvarované izolačné platničky priliehajúce na zakrivené plochy:
A.	Zosilnená uhlíkovo-uhlíková izolácia RCC (teploty nad 1 260 °C)B.	Keramické platničky (648 – 1 260 °C)C.	Platničky z keramických vlákien (370 – 648 °C)D.	Plsť (do 370 °C)
Tento článok je čiastočný alebo úplný preklad článku Space Shuttle na českej Wikipédii.

Egyptské pyramídy sú stavby starovekej egyptskej pohrebnej architektúry, ktoré mali obyčajne tvar pravidelného štvorbokého ihlanu. Väčšinou boli postavené ako hrobky starovekých vládcov a ich rodinných príslušníkov, najmä počas obdobia Starej a Strednej ríše. V neskorších obdobiach faraónskeho Egypta sa vyskytovali hlavne v pohrebnej architektúre ako dekoračný prvok. Na území dnešného Egypta je lokalizovaných okolo sto pyramíd, presný počet nie je známy a uvádzané čísla sa menia.Najstaršie staroegyptské pyramídy sa nachádzajú západne od dnešnej dediny Sakkára, severozápadne od bývalého hlavného mesta Mennoferu (Memfis, D01), ktorému toto územie slúžilo ako mestské pohrebisko od začiatku jeho existencie. Najstaršia známa pyramída je Džoserova (Necerichetova) Stupňovitá pyramída v Sakkáre, postavenidvaja to robeli ..2630 – 2611 pred Kr. na začiatku 3. dynastie. Podľa tradície ju navrhol prvý známy architekt Imhotep a je tiež považovaná za najstaršiu monumentálnu stavbu postavenú z opracovaných kamenných kvádrov. Počet ľudí, ktorí sa mohli podieľať na stavbách tohto typu, sa odhaduje od niekoľko tisíc až po stotisíc.Najznámejšími egyptskými pyramídami sú tri na pohrebisku pri dnešnom Káhirskom predmestí Gíza. Dve z nich sa radia medzi najväčšie stavby aké kedy človek postavil. Chufuova Veľká pyramída v Gíze je najväčšou egyptskou pyramídou, jediným zo siedmich antických divov sveta, ktorý prežil do dnešných dní.
Architektonické stvárnenie kráľovskej pohrebnej architektúry, v tomto prípade pyramídy a jej komplexu, reflektuje stále opakujúci sa motív dvoch kultúrnych okruhov – Horného a Dolného Egypta, spojených nakoniec historickým vývojom do jedného celku. Podobne aj stavby, ktoré slúžili panovníkom ako miesto večnej prítomnosti, spájali dva typy predstáv o existencii zosnulého panovníka na zemi. Najstaršie hornoegyptské kráľovské hrobky svojím tvarom mohyly zhmotňovali predstavu prvotného pahorku, ktorý sa vynoril z praoceánu a zrodila sa Zem. Pahorok predstavoval symbol vzniku a znovuzrodenia. Dolnoegyptské hrobky zase reprezentovali ideu naďalej prebývajúceho panovníka v pozemskom príbytku, ktorého štylizovaná forma je dnes známa ako mastaba.Najstarším typom hrobu v tejto oblasti je jama v piesku, do ktorej bol uložený zosnulý, niekedy spolu s milodarmi a ďalšími predmetmi pohrebnej výbavy. Časom v 4. tisícročí pred Kr. vznikali hrobky so stále komplexnejšou a rozsiahlejšou dispozíciou. Súčasťou zádušného konceptu bolo presvedčenie, že hrob je nielen miestom odpočinku, ale aj miestom prebývania duše zosnulého a je večné. Táto myšlienka potom podmieňovala snahu vybudovať hrob tak, aby vydržal túto večnosť, príp. aby sa jej čo najviac priblížil v trvanlivosti.
Tradičnou lokalitou večného odpočinku prvých panovníkov starého Egypta v predynastickom a ranodynastickom období bolo mesto Abdžu (Abydos, D06) s pohrebiskom na západnom okraji, dnes Umm el-Káb. Miestne kráľovské hrobky z tohto obdobia mali nadzemnú a podzemnú časť. Podzemnú časť (subštruktúru) tvorila pohrebná komora a jedna alebo viaceré zásobné miestnosti. Nadzemná časť (superštruktúra) pozostávala z pahorku z piesku, okolo ktorého obiehal múr a tvoril obvod. Na priečelí pri vstupe do hrobky stáli dve kamenné stély. Okolo obvodu sa rozkladali vedľajšie hrobky manželiek a služobníctva. Okrem hrobiek sa na neďalekom mieste dnes zvanom Kóm es-Sultán, ktoré bolo súčasťou mestskej nekropoly, nachádzali stavby, dnes nazývané „veľké ohrady“, príp. „pevnosti“. Súviseli so spomenutými kráľovskými hrobkami a slúžili pravdepodobne ako vyhradený priestor pre kráľovský pohrebný obrad. Areály bývali obohnané až 10-metrovým omietnutým a artikulovaným tehlovým múrom. Dvor bol obyčajne prázdny, len pri vstupe sa niekedy nachádzal tehlový objekt. Egyptológovia predpokladajú dočasné objekty na dvore počas obradov, ktoré boli po ich skončení rozobraté.
Sakkárske pohrebisko predstavuje súbor pohrebnej architektúry, ktorá nadväzovala na dolnoegyptskú tradíciu, a tvorí v kultúrnohistorickom kontexte k hornoegyptskej tradícii paralelu. Územie bolo mestským pohrebiskom prvého hlavného mesta zjednotenej ríše Inebuhedž („Biele múry“), neskoršieho Mennoferu (Memfis, D01). Zo začiatku boli na tomto mieste pochovaní len príslušníci vládnucej elity a úradníci štátneho aparátu, ktorí žili v meste. Panovníci sa stále nechávali pochovávať na starom pohrebisku v Abdžu až do 2. dynastie. Je možné, že na sakkárskom pohrebisku si nechali niektorí postaviť symbolickú hrobku (kenotaf). Superštruktúra miestneho typu hrobiek – mastáb – mala obdĺžnikový pôdorys, dĺžkou bola orientovaná približne severojužným smerom, s múrom vysokým niekoľko metrov a zdobeným priečelím. Vnútorný priestor za múrom bol vyplnený obyčajne pieskom alebo vymurovaný. Subštruktúru tvorila stredovo umiestnená pohrebná komora, okolo ktorej sa nachádzali ďalšie, navzájom prepojené zásobné komory s pohrebnou výbavou.
Kráľovský pyramídový komplex, ktorý vzišiel zo zlúčenia týchto dvoch tradícií a prvotného slnečného chrámu, mal zabezpečiť trvalú prítomnosť vládcu ako boha na zemi, ručiteľa kozmickej harmónie a sprostredkovateľa transcendentna. Jeho vznikom vyvrcholil predchádzajúci vývoj staroegyptských kráľovských hrobiek a „konštrukcia tohto typu stavieb so zabezpečením trvalého kultu zosnulého faraóna sa stala hlavnou prioritou staroegyptského štátu.“Najstaršou známou pyramídou a prvou známou syntézou – „splynutím“ hornoegyptského a dolnogegyptského typu hrobky je Stupňovitá pyramída v Sakkáre. Egyptológia sa domnieva, že patrila faraónovi Horovi Necerichetovi, známemu aj pod neskoršou prezývkou Džoser. Pyramídový komplex je výsledkom návrhu, v ktorom Necerichetov vezír a architekt Imhotep realizoval nápad navŕšiť na seba niekoľko postupne zmenšujúcich sa mastáb a spojiť obradné priestory predchádzajúcich typov objektov do jedného areálu obohnaného múrom s tradičným tvarom a výzorom. Pyramída potom tvorila niekoľkostupňovú stavbu so „schodmi“ na vrchol a podľa jednej teórie bola koncipovaná ako veľké schodisko pre dušu zosnulého panovníka vedúce na oblohu medzi hviezdy. Tento architektonický koncept bol jedným z hlavných prínosov neskôr zbožšteného Imhotepa. Podľa egyptológa Dietera Arnolda vhodnejší názov takéhoto typu architektúry vychádzajúci viac z podstaty je preto stupňovitá mastaba.Z prvotnej myšlienky stupňovitej pyramídy vykryštalizovala myšlienka zmeniť ju na pravú. Jej výsledkom bola abstraktnejšia forma. Stupne sa vyplnili a steny sa zarovnali do hladkých štyroch stien ihlanu. Prvou skutočnou pyramídou, ktorá stojí dodnes bez porúch plynúcich z chybných konštrukčných parametrov, je dahšúrska Červená pyramída, v poradí tretia faraóna Snofrua zo 4. dynastie.
Najplodnejšie obdobie výstavby pyramíd sa kryje s obdobím najväčšieho absolutizmu v starovekom Egypte. V tomto období boli postavené aj známe pyramídy v Gíze. Postupne, ako sa centralizovaná štátna moc začala uvoľňovať, upadala schopnosť a vôľa zaobstarať zodpovedajúce zdroje na podobné aktivity a výsledkom boli menšie pyramídy horšej kvality, často stavané v chvate a časovej tiesni. Je tiež možné, že Egypťania si už v období 4. dynastie uvedomovali nákladnosť a neúnosnosť takýchto projektov a úmyselne ich zjednodušovali.
Už v čase kráľovských skalných hrobiek – začiatkom Novej ríše – pyramída získala ďalší symbolický význam. Popri obraze vychádzajúceho Slnka a prvotného pahorku začala symbolizovať blízkosť kráľovského majestátu v podobe kráľovského hrobu a jej stvárnenie sa stalo dekoratívnym prvkom mnohých hrobiek na nekropolách v ríši. Príkladom môže byť hrobka vezíra Veseramona (18. dynastia) na tébskej nekropoly.Dlho po skončení rozkvetu výstavby pyramíd v Egypte sa rozbehla výstavba v Núbii, na území dnešného Sudánu. Bolo to obdobie, keď vlastnému Egyptu vládli králi z Napaty. Ich vláda síce trvala krátko a skončila v roku 661 pred Kr., egyptský vplyv však zanechal nezmazateľnú stopu. Počas neskorého sudánskeho kráľovstva Meroe, približne v rokoch 300 pred Kr. – 300 po Kr., nastalo vzkriesenie výstavby pyramíd a viedlo k vzniku viac ako dvojstovky miestnych kráľovských hrobiek na okrajoch kráľovských miest, inšpirovaných egyptskou architektúrou.
V islamskom období sa Al-Azíz Utmán, syn Salahaddína, neúspešne pokúsil zbúrať pyramídy v Gíze. Jeho úsilie zanechalo stopy na Menkaureho pyramíde.
Hlavným konštrukčným materiálom pyramíd bol kameň, obyčajne vápenec alebo granit. Jeho pomer k ďalším materiálom, hlavne nepálenej tehle, varioval podľa celkovej kvality stavby a obdobia jej vzniku. Poloha pyramíd na západnom brehu Nílu predurčovala použitú akosť kamenného materiálu, pretože ložiská kvalitného vápenca ležali na opačnom brehu a z logistického hľadiska stavbu zaťažovali. Z tohto dôvodu sa na konštrukciu jadra obyčajne používal miestny menej kvalitný kameň a z protiľahlých lomov bol dovážaný kvalitnejší vápenec len pre exponované časti stavby, najčastejšie pre vonkajší obklad.Pyramídy 3. dynastie boli konštruované po stupňoch, ktoré sa sklonené k zvislej osi o seba opierali v vzpriamených vrstvách. Od čias faraóna 4. dynastie Snofrua sa jadro pravých pyramíd stavalo po horizontálnych vrstvách. Takto konštruované stupňové jadro majú aj pyramídy Menkaureho, Veserkafa, Neferirkareho alebo Džedkareho. Jadrá pyramíd zo 4. dynastie pozostávajú z hrubo otesaných kvádrov, jadrá pyramíd z 5. a 6. dynastie obsahujú neopracované balvany. Jadrá pyramíd z 12. dynastie sú z hlinených tehál. Niektoré z tejto skupiny boli spevnené kamennou výstužou – skeletom.Obklad väčšiny pyramíd bol z kvalitného vápenca, len niektoré mali granitové obloženie: Radžedefova (asi celá), Chafreho (spodná vrstva), Menkaureho (spodných 16 vrstiev), Šepseskafova (spodná vrstva) a Neferirkareho (spodná vrstva). Spodná vrstva obkladu sa líšila od ostatných vrstiev, bloky mali výšku 1 – 1,5 metra, v porovnaní s ostatnými, vysokými 0,6 – 0,8 metra. Počas 12. dynastie sa obkladové bloky viazali k sebe čapmi. Povrch obkladovej vrstvy ostával hrubo opracovaný až do konca výstavby. Po dosiahnutí vrcholu sa obkladové bloky osekali zhora dolu tak, ako sa odstraňovali pomocné stavebné konštrukcie a rampy z pyramídy.V pyramídach Snofrua a Chufua vnútorné priestory ležia vo vyšších častiach jadra nad úrovňou vonkajšieho terénu, čím boli chránené pred značnou časťou tlaku vrstiev, ktoré jadro muselo rozložiť. V nasledujúcich pyramídach (od Rachefovej) sa vnútorná štruktúra priestorov dostala nižšie na alebo častejšie pod úroveň vonkajšieho terénu. Priestory boli počas konštrukcie objektu budované pomocou otvorenej jamy v jadre a prekryté masívnymi stropnými blokmi, ktoré mali odolávať tlaku celej konštrukcie. Nakoniec prestropené priestory zakryli nasledujúce vrstvy jadra.Organizácia výstavby prebiehala centralizovane cez hlavného staviteľa (architekta), ktorý disponoval čatami remeselníkov špecializovanými na určité práce. Ich remeslo sa zdokonaľovalo už od začiatku staroegyptských dejín. Vývoj technológie výstavby pravých pyramíd prebiehal počas konštrukcii troch Snofruovych pyramíd, takže faraón Chufu bol už schopný realizovať stavbu Veľkej pyramídy, ktorá dodnes fascinuje. Stupňovitá pyramída bola stavaná pomocou rámp pristupujúcich zo všetkých strán k vrcholu. Po uložení vrstvy skláňajúcej sa k vertikálnej osi sa rampy rozobrali a postavili sa v miernejšom sklone. Pri pravej pyramíde sa stavebný materiál dopravil na miesto z rôznych smerov na saniach rampami do výšky 30–50 metrov, čo bolo približne 50 % materiálu. Vrstvy jadra a obkladu sa ukladali súčasne. Konštrukcia vyšších vrstiev je stále predmetom diskusií. Ukazuje sa, že mohli byť využívané rôzne zariadenia z kladiek a pák.
Počas celého obdobia výstavby pyramíd bol hlavným stavebným materiálom kameň. Najdôležitejší bol vápenec a ťažil sa vo viacerých lomoch (Bení Hasan, Nag el-Ghábat, Gebelén alebo menej kvalitný v lomoch v blízkosti stavby). Z Tury pochádzal veľmi kvalitný vápenec, ktorý sa používal obyčajne na obklad pyramídy. Druhým bola tvrdá žula (granit, granodiorit – Aswán), ktorú starí Egypťania používali ako obklad pyramíd a ako kameň sarkofágov, obkladu pohrebných komôr alebo uzáverov chodieb. Zriedkavejšie využívali alabaster (kalcit, travertín  – Tura, Hatnub), čadič (bazalt – Fajjúm, Aswán), diorit pre sochy (Fajjúm, Aswán), kremenec (kvarcit – Gebel el-Ahmar, Aswán) a pieskovec (Kírtásí) ako častý materiál posledných egyptských pyramíd a hlavný materiál núbijských.
Z kovov sa používalo olovo ako spojovací materiál (Aswán) a meď ako materiál na nástroje (bane pri Červenom mori).Drevo sa obyčajne používalo ako materiál pre konštrukcie s dočasnou trvanlivosťou, napr. na lešenia, alebo transportné zariadenia pri výstavbe. Pri niektorých pyramídach sa však zachovali drevené podporné a pomocné prvky dodnes.
Súčasťou kráľovskej hrobky nebola len pyramída, ale aj ďalšie stavby, ktoré spolu tvorili pyramídový komplex. Zastúpenie objektov v komplexe bolo rôzne. Záviselo od dobových náboženských predstáv a kultovej praxe, z ktorých vychádzal aj architektonický koncept. Okrem toho komplex neplnil len funkciu hrobky, ale bol aj miestom transformácie a znovuzrodenia faraóna, miestom jeho vzostupu na oblohu a jeho večnej prítomnosti medzi ľuďmi.V počiatkoch vývoja areál pyramídy pravdepodobne do istej miery kopíroval skutočnú kráľovskú rezidenciu. Ako sa menili náboženské predstavy a ich astrálne ťažisko (filozofické zameranie na oblohu a hviezdy) ustúpilo solárnemu (zameranie na slnko), dispozícia sa vyčistila a zmenila sa aj celková orientácia komplexu zo severo-južnej na východno-západnú. Jeho súčasťou sa stal údolný chrám ležiaci pri vodnej ploche, ktorý bol vzostupnou cestou spojený so zádušným chrámom. Ten stál pri úpätí východnej steny pyramídy. Vstup do nej však ostával stále zo severu, zakrytý severnou kaplnkou. Takto vyzreté rozloženie objektov v pyramídovom komplexe sa však objavilo až počas 5. dynastie pri Sahureho pyramíde a je považované za vrchol vývoja tohto typologického celku a vzorom nasledujúcich komplexov 5. a 6. dynastie. Spätosť so solárnym kultom naznačujú vlastné názvy areálov. Napr. meno Snofruovej Lomenej pyramídy v Dahšúre bolo „Južná sa v žiare zjavuje“ (jeden z možných prekladov), alebo pyramída Senusreta II. v Láhune sa volala „Senustret sa zjavuje v žiare“.
Po prvom prechodnom období počas 12. dynastie solárne ťažisko ustúpilo usirovskému mýtu. Okrem toho skúsenosť s nestabilným štátnym zriadením zmenila aj dispozíciu vnútorných priestorov. Čistý pôdorys subštruktúry s predsieňou, rovnou chodbou a žulovým uzáverom, na konci ktorej pod stredom základne pyramídy sa nachádzala pohrebná komora so zásobnou miestnosťou alebo serdábom, z predchádzajúceho obdobia bol nahradený spleťou chodieb a miestností. To korešpondovalo s mýtom o pánovi podsvetia bohovi Usirovi a v neposlednom rade takáto zložitosť slúžila aj ako bezpečnostné opatrenie proti zlodejom. Hrobky kráľovien a princezien, ktoré sa predtým nachádzali mimo dispozície hlavnej pyramídy v menších satelitoch komplexu, sa stali jej súčasťou. Ďalšou zmenou bol spôsob vnútornej konštrukcie hmoty pyramídy. Do popredia sa dostali nepálené tehly ako základný stavebný materiál pyramídového jadra. Kameň bol používaný na konštrukciu komôr, chodieb, obkladu a ďalších exponovaných častí.V nasledujúcom období sa nové pyramídy objavili už len zopárkrát. „V Novej ríši už nemal kráľovský hrob podobu pyramídového komplexu. Myšlienka pyramídy však v hrobovej architektúre žila ďalej, v Egypte v súkromných hrobkách a za hranicami Egypta, v napatskom a neskôr v merojskom kráľovstve, dokonca naďalej v kráľovských hrobkách.“
Pyramídový komplex tvorí ústredný viditeľný objekt hrobky panovníka – pyramída a jej blízke stavby, ktoré boli s ňou ideologicky a funkčne prepojené. Konkrétne zloženie takéhoto architektonicko-stavebného súboru sa líšil od typu a iných kritérií, napr. od filozoficko-náboženského ponímania, topografických podmienok lokality, použitého materiálu alebo od časovej dĺžky výstavby. Na rozdiel od staršieho typu komplexu stupňovitej pyramídy (podľa D. Arnolda stupňovitej mastaby), ktorého výskyt je zriedkavejší (areál Stupňovitej pyramídy v Sakkáre, doposiaľ najstaršej známej pyramídy, predstavuje takýto typ), mladší typ komplexu pravej pyramídy je častejší (napr. areály Chufuovej, Sahureho alebo Venisovej pyramídy). Oba typy sa vo svojej filozofii vo väčšej miere prekrývajú a medzi jednotlivými prvkami možno nájsť analogické vzťahy, napr. hrobka faraónovho ka sa pri stupňovitej pyramíde pravdepodobne nachádzala v tzv. južnej hrobke a pri pravej v satelitnej (kultovej) pyramíde, alebo pri oboch typoch sa v areáli nachádzal zádušný chrám. Rozdiel bol napr. v pozdĺžnej orientácii komplexov: areál stupňovitej pyramídy má severojužnú orientáciu, areál pravej východozápadnú, príp. výskyt pyramíd kráľovien v areáli či blízko neho len v prípade pravých pyramídach.Nasledujúce schémy zobrazujú túto podobnosť:
Stupňovité pyramídy (alebo stupňovité mastaby) sú spojené s 3. dynastiou. Prvá známa pyramída faraóna Hora Necericheta (Džosera) vznikla na pôvodnej plochej kráľovskej mastabe, možno ako snaha väčšej monumentalizácie kráľovského majestátu. Jej jadro bolo konštruované vertikálnymi vrstvami hrubého kameňa, ktoré boli opreté o seba smerom k centrálnej osi objektu. Ak Džoserova pyramída v Sakkáre mala obdĺžnikový pôdorys prebraný z pôvodnej kráľovskej mastaby, jej susediaca nedokončená nástupkyňa pyramída faraóna Hora Sechemcheta stála od začiatku na štvorcovej základni a mala byť o jeden stupeň vyššia. V Záwíja al-Arján sa nachádzajú pozostatky v poradí tretej známej kráľovskej hrobky tohto typu Nedokončenej pyramídy anonymného panovníka, možno Hora Chabu. Okrem troch spomínaných kráľovských objektov je známych ešte osem provinčných supňovitých pyramíd, postavených pravdepodobne ako kultové stavby alebo kenotafy na konci 3. dynastie. Spôsob konštrukcie jadra tohto typu sa používal občas aj v období pravých pyramíd 4. až 6. dynastie, možno zo stavebných alebo filozofického dôvodu.Dnes sú známe tieto stupňovité objekty: Necerichet (6 stupňov), Sechemchet (7), Chaba ? (5?), Benhá (?), Sajlá (4), Záwíja el-Mejjitín (3–4), Sinki (3), Nagáda (3?), Kula (3–4), Edfú (3), Elefantína (3), Majdúm (1. etapa, 7 st.) a Majdúm (2. etapa, 8 st.).
Komplex pravej pyramídy sa vyvíjal postupne od Starej ríše. Prvým takýmto komplexom bol areál Pyramídy v Majdúme zo začiatku 4. dynastie, pripisovaný panovníkom Hunejovi (začiatočná fáza) a Snofruovi (konečná fáza výstavby). Koncom 5. a počas 6. dynastie sa takmer unifikovala jeho dispozícia, neskôr sa však znovu uvoľnila. Vývoj stavebného typu (ak nepočítame malé núbijské pyramídy z obdobia Novej ríše až po Neskorú ríšu a grécko-rímske obdobie) ukončilo v Novej ríši až zanechanie konceptu pyramídy ako miesta skutočného posmrtného uloženia pozostatkov panovníka a rozvoj kráľovských skalných hrobiek. V širšom význame pyramídový komplex tvorili aj ďalšie blízke objekty nenachádzajúce sa priamo v areáli pyramídy, ktoré ale súviseli s jeho prevádzkou, ako napr. bitúnok, pekáreň, trhovisko, príbytky kňazov v pyramídovom meste apod.Dispozíciu komplexu je možné rozdeliť na niekoľko funkčných častí: údolný (dolný) chrám, vzostupná cesta, zádušný (horný) chrám, pyramída, malá kultová (satelitná) pyramída, dvor a múr ohrady, niekedy aj severná (vstupná) kaplnka a malé pyramídy kráľovien. Typický pyramídový komplex konca 5. a celú 6. dynastiu má približne toto dispozičné rozdelenie:
Dispozícia podzemných priestorov pyramídy pozostávala v princípe zo štyroch priestorov spojených chodbou: prechodnej komory, predsiene, serdábu a pohrebnej komory. Typická subštruktúra sa objavovala v pyramídach 5. a 6. dynastie, v ostatných obdobiach dispozície niesli väčšie odchýlky v počte miestnosti, ich usporiadaní a polohe. V období stupňovitých pyramíd bola subštruktúra s centrálnou šachtou a komoru podobná tej, akú mala mastaba. V priebehu 4. dynastie, najmä počas panovania faraóna Snofrua, sa hľadalo vyhovujúce usporiadanie a z jadra pyramídy miestnosti postupne klesli pod základovú rovinu objektu. Od konca 5. dynastie (pyramídou jej posledného panovníka Venisa) boli niektoré steny dekorované Textami pyramíd.
Chodby a uzatváracie bloky: Spojenie miestností s exteriérom zabezpečovali chodby, ktoré často prekonávali výškové rozdiely nerovnako umiestnených komôr v podloží alebo hmote pyramídy. Ich súčasťou boli aj rôzne systémy uzatváracích ťažkých monolitických mechanizmov z tvrdšieho kameňa. Nachádzali sa niekedy pri vstupe do vnútra pyramídy alebo aj priebežne v chodbách, príp. pri komorách. Napr. v období 5. a 6. dynastie bola typická trojica kamenných (žulových) blokov medzi prechodnou komorou a predsieňou.
Pohrebná komora: Bola ústredným miestom pyramídy. Chránil ju špeciálny strop schopný odolávať tlaku hmotného jadra pyramídy. Niekdy bol dekorovaný spolu so stenami. Centrom pohrebnej komory bol sarkofág, od Chufuovej Veľkej pyramídy z tvrdého kameňa. Súčasťou bol obyčajne aj malý priestor určený pre skrinku s kanopami.
Serdáb a zásobné miestnosti: K pohrebnej miestnosti patrila jedna alebo viaceré zásobné miestnosti, ktoré od Menkaureho pyramídy tvorili serdáb. Ten sa neskôr počas Strednej ríše transformoval na druhú kráľovskú komoru.
Ďalšie miestnosti: Predsieň obyčajne spájala chodbu s pohrebnou komorou a zásobnými priestormi, alebo serdábom. Niekedy dispozícia pozostávala aj z iných miestností, napr. prechodnej komory, príp. aj z pohrebných komôr ďalších členov kráľovskej rodiny.
Hlavné prvky nadzemnej štruktúry pyramídového komplexu sa ustálili v období 5. dynastie. Niektoré z nich sa vyvinuli zo starších typov kráľovských pohrebných komplexov, vrátane predynastických a ranodinastických hrobiek.Údolný chrám: Bol zdobený a plnil funkciu prístavu a vstupnej brány do komplexu. K menu viedol vodný kanál spájajúci komplex s hlavnou komunikáciou – riekou Níl.
Vzostupná cesta: Spájala údolný chrám so zádušným chrámom, viedla rampou z údolia a prekonávala terén. Bola postavená z kamenných (vápencových) blokov, po bokoch stáli z oboch strán zvnútra zdobené steny. Cesta bola zastropená s úzkou štrbinou pre denné svetlo. Takéto presvetlenie malo pravdepodobne asociovať šero záhrobia, v ktorom sa návštevník ocitol. Je možné, že vzostupná cesta a údolný chrám plnili počas výstavby komplexu najskôr funkciu stavebnej rampy a prístavu pre stavebný materiál, príp. lomu, a po dokončení areálu boli premenené a dostali definitívnu funkciu častí pohrebnej architektúry zádušného komplexu.
Zádušný chrám: Do neho ústila vzostupná cesta. Tvorila ho obyčajne vstupná sieň s priečnou chodbou, otvorené nádvorie s oltárom a ochodzou, kaplnka s piatimi výklenkami, obetná sieň a zásobné priestory. Chrám bol často postavený z vápencových blokov, na niektorých miestach boli však použité aj vzácnejšie kamene ako červená a čierna žula, alabaster alebo čadič. Pokiaľ bol stavaný v chvate, býval aj z nepálených tehál. Chrám bol delený priečnou chodbou na verejnú východnú a neverejnú západnú časť. Tesne pri stene pyramídy sa nachádzala tmavá obetná sieň s falošnými dverami z červeného granitu, ktorými zosnulý panovník vždy prichádzal do chrámu k zádušnej hostine a vracal sa nimi naspäť. Vteľoval sa do svojej sochy, ktorá stála v sieni. Chrám pred Šepseskafovou mastabou však stál izolovane od hlavného objektu a falošné dvere sa v ňom nenachádzali. V chráme sa nachádzali aj vedľajšie priestory okrem skladísk aj archív, miestnosť pre strážcu alebo aj schodisko, ktoré viedlo na strešnú terasu chrámu, na ktorej robili kňazi nočné astronomické pozorovania.
Pyramída: Ihlanovitá stavba so stupňovitými alebo rovnými stenami a štvoruholníkovou základňou, ktorej rozmery obyčajne tvorili štvorec. Bola umiestnená nad pohrebnou komorou (Necerichet, Sahure) alebo celá vnútorná štruktúra bola vybudovaná v nej (Snofru, Chufu). Jej konštrukčné usporiadanie záviselo na technike výstavby. Jadro bolo spevnené špeciálnym kladením kameňa do sklopených vrstiev (3. dynastia), alebo pozostávalo z otesaných kvádrov riadne sediacich na sebe (4. dynastia), alebo tvorili ho stupňovito kladené hrubé kamenné balvany viazané maltou (5. a 6. dynastia), príp. vrstvy z nepálených tehál stužené aj vnútornou skeletovou konštrukciu (12. dynastia). Na jadre spočívalo zaťaženie vyvíjané hmotou pyramídy. Neskôr kvôli menej presnému tvaru jadra mala pyramída medzi hmotou a obložením vyrovnávaciu vrstvu. Na nej ležal obklad, obyčajne z vápenca.
Kultová pyramída: Slúžila pravdepodobne ako symbolický príbytok panovníkovho ka. Typ objektu je stále predmetom odborných diskusií. Predpokladá sa, že sa vyvinula z objektu zvaného južná hrobka, ktorý sa vyskytoval v pyramídových komplexoch stupňovitých pyramíd (Necerichet, Sechemchet).
Satelitné pyramídy: Súčasťou viacerých pyramídových komplexov boli ďalšie menšie pyramídy (Menkaure, Senusret I.). Niektoré z nich patrili kráľovnám a princeznám (Pepi I.) alebo ich funkcia zostáva neznáma.
Severná kaplnka: Zastrešovala vstup do subštruktúry niektorých pyramíd, ktorý bol zo severu. Niekedy sa v nej vstup nenachádzal a mala len zastieraciu funkciu (Senusret II.).
Obvodový múr: Bol od počiatku dôležitou súčasťou pyramídového komplexu a vymedzoval vlastný areál pyramídy. Jeho pôvod siaha do preddynastických a ranodynastický kráľovských kultových a pohrebných stavieb. Bol buď z kameňa alebo nepálených tehál, omietnutý a niekoľko metrov vysoký. Niekedy okolo neho obiehala priekopa.
Sídlisko kňazov, remeselníkov a úradníkov, zamestnaných v pyramídovom komplexe ležalo v najbližšom susedstve areálu, prípadne pri údolnom chráme blízko nílskeho brehu. Najstaršie známe sídlisko pochádza z obdobia panovania faraóna Snofrua. Zvyčajne bolo obohnané múrom, malo pravidelnú dispozíciu a zrkadlilo spoločenskú hierarchiu obyvateľov. Často tvorilo pôvodné jadro neskoršieho väčšieho oficiálneho sídla. Dodnes však boli preskúmané len dve známe sídliská: jedno patriace pyramíde kráľovnej Chentkaus I. a druhé pyramíde Senusreta II. pri dnešnom Láhúne, známe pod meno Káhún, ktoré malo rozlohu okolo 140 000 m² a okolo 6000 obyvateľov.
V roku 1842 nemecký egyptológ Karl Richard Lepsius vytvoril prvý moderný súpis pyramíd, v ktorom napočítal 67 objektov. Odvtedy bolo objavených množstvo ďalších a dnes je v Egypte identifikovaných okolo sto pyramíd.Katalogizovanie v polovici 19. storočia však neznamenalo trvalé zachovanie objektov pre ľudské poznanie a vedu. Napr. po Lepsiusovom prieskume sa poloha pryramídy Lepsius XXIX – Bezhlavej pyramídy faraóna Menkauhora opäť stratila a až archeologický výskum v roku 2008 ju opäť lokalizoval.Veľa pyramíd je dnes v zlom stave alebo sú pochované pod návejmi púštneho piesku, a ak su aj vidieť, podobajú sa skôr na hŕbu sute. Napriek tomu egyptológia objavuje a skúma aj nové, doteraz neznáme objekty. Jedným z posledných prírastkov do zoznamu pyramíd je aj tá, ktorá bola postavená pre kráľovnú Sešešet, matku faraóna Tetiho (II.) zo 6. dynastie. Objav oznámil 11. novembra 2008 Záhí Hawáss, generálny tajomník Najvyššej rady pre pamiatky Egypta (SCAE).Všetky pyramídy, okrem jednej malej provinčnej z 3. dynastie v Záwíja el-Mejjitín (alebo Záwíja el-Amwat), sú situované na západnom brehu rieky Níl a sú sústredené do niekoľkých pyramídových polí. Najdôležitejšie z nich sú nasledujúce, uvedené v geografickom poradí:
Pri dedine sa nachádza nekropola využívaná už od ranodynastického obdobia a jej súčasťou sú pozostatky dvoch najsevernejších objektov, ktoré Lepsius navštívil a začlenil do svojho súpisu.Najznámejším objektom je Radžedefova pyramída, syna a nástupcu faraóna Chufua zo 4. dynastie. Podľa najnovších výskumov bola o niečo vyššia ako Menkaureho pyramída v Gíze a patrila tak medzi šesť najvyšších egyptských pyramíd. Stála pri dôležitom komunikačnom bode a to urýchlilo jej neskoršiu premenu na kameňolom. Rozoberanie začalo už v rímskom období a dnes vidieť už len niekoľko vrstiev kameňa nad kamenným pahorkom, ktorý tvoril súčasť jadra. Jej satelitná pyramída je v lepšom stave.
Súčasné káhirské predmestie je lokalitou okrem iných objektov aj najväčších egyptských pyramíd – Veľkej pyramídy faraóna Chufua a Rachefovej pyramídy, stredne veľkej Menkaureovej pyramídy, niekoľkých „pyramíd kráľovien“ a Veľkej sfingy.
Pri vrchole Rachefovej pyramídy sa zachoval originálny leštený vápencový obklad. Pyramída sa zdá byť vyššia ako susedná vďaka vyvýšenej polohe svojej základne.
Pohrebisko bolo cieľom turistov už v staroveku a stalo sa ešte viac známym vďaka Antipatrovi zo Sidónu, ktorý ju zaradil medzi sedem divov sveta. Je jediným divom, ktorý sa dožil súčasnosti.
Táto lokalita je na polceste medzi Gízou a pohrebiskom pri Abú Síre. Jej súčasťou sú dve pyramídy z obdobia Starej ríše – Nedokončená pyramída neznámeho faraóna a Vrstvená pyramída možno faraóna Chabu, následníka faraóna Sechemcheta. Chabovo krátke štvorročné obdobie vlády približne zodpovedá nedokončenému stavu pyramídy, ktorú je dnes možné stále vidieť. V súčasnosti je dvadsať metrov vysoká, čo je polovica z pôvodne dosiahnutej veľkosti.
Na pyramídovom poli pri rovnomennej dedine sa nachádza štrnásť dnes známych pyramíd. Táto oblasť slúžila počas 5. dynastie ako kráľovské pohrebisko. Kvalita konštrukcie pyramíd nie je taká, akú dosahovali stavitelia z 4. dynastie, čo by mohlo byť jedným zo znakov upadajúcej kráľovskej moci a spomaľujúcej sa ekonomiky štátu. Sú menšie ako ich predchodkyne a je použitý menej kvalitný miestny vápenec.
Tromi najväčšími pyramídami na tomto mieste sú Niuserreho (je aj najlepšie zachovaná), Neferirkareho a Sahureho pyramída. Nachádza sa tu aj nedokončená Raneferefova pyramída s koncesijným územím Českého egyptologického ústavu FF UK.
Veľká časť známych pyramíd sa nachádza na území pohrebiska blízko dnešnej dediny Sakkára. Necerichetova Stupňovitá pyramída, ktorá je tu tiež, je v súčasnosti považovaná za najstaršiu známu monumentálnu stavbu s opracovaného kameňa. Súčasťou nekropoly sú napr. aj pyramídové komplexy faraónov Veserkafa alebo Tetiho (II.). Venisova pyramída má jednu z najlepšia zachovaných vzostupných ciest vôbec a je najstaršou, v ktorej sa našli steny dekorované náboženskými textami, tzv. Textami pyramíd. Nachádza sa tu aj nedokončený komplex a pyramída Necerichetovho nástupcu Sechemcheta. Bola by po dokončení pravdepodobne väčšia ako Stupňovitá pyramída predchodcu.
V južnej časti pohrebiska sa nachádzajú menšie pyramídové komplexy vrátane faraónov Pepiho I., Džedkareho, Merenreho, Pepiho II. a Ibiho. Väčšina z nich je v súčasnosti v zlom stave. Na sakkárskom pohrebisku sa nachádza aj objekt, ktorý si dal postaviť panovník 4. dynastie Šepseskaf. Je to neobyčajne veľká mastaba s podobným vonkajším komplexom a vnútornou štruktúrou, akú mali pyramídy príslušného obdobia, vrátane zádušného chrámu.Pyramídové komplexy v lokalite Sakkára:
Táto oblasť je tretím najdôležitejším pyramídovým poľom, hneď po Gíze a Sakkáre. Do roku 1996 bola súčasťou vojenského obvodu a bola neprístupná, takže je pomerne neznáma mimo archeologických kruhov.
Lomená pyramída, v poradí druhá faraóna Snofrua, je považovaná za prvú pravú pyramídu. Výsledok tohto unikátneho konštrukčného konceptu však v jej prípade nebol bez chýb a statických porúch. Je to pyramída s najlepšie zachovaným lešteným vápencovým obkladom a dnes je najlepším príkladom ako mali pyramídy vyzerať podľa Egypťanov. Severne od Lomenej pyramídy sa nachádza posledná Snofruova Červená pyramída. Je prvou pravou pyramídou, ktorú sa podarilo úspešne dokončiť, a treťou najväčšou egyptskou pyramídou vôbec.
V oblasti sa nachádza aj Čierna pyramída Amenemheta III. a ďalšie menšie pyramídové objekty v rozrušenom stave.
Pohrebisko pomenované podľa blízkej dediny, bolo používané na konci Strednej ríše a počas Prvého prechodného obdobia. Nachádzajú sa tu okrem ďalších objektov aj pyramídy Amenemheta IV. a Neferusobek, ktorých jadro bolo postavené z nepálených tehál.
Sú známe dve veľké pyramídy v tejto lokalite. Jednu dal postaviť Amenemhet I., druhú jeho syn Senusret I. Neskoršia je obklopená ruinami menších pyramíd. Jedna z nich patrila Amenemhetovmu bratrancovi Chabovi II. Lokalita sa nachádza v susedstve Fajjúmskej oázy, medzi Dahšúrom a Majdúmom, 100 km južne od Káhiry a egyptológivia predpokladajú, že práve niekde na nej sa nachádzajú zatiaľ neobjavené pozostatky starovekého mesta Ictaueja, ktoré bolo počas 12. dynastie hlavným mestom ríše.
Pyramída pri dedine Majdúm je jedna z troch, ktoré boli postavené počas panovania faraóna Snofrua. Niektorí egyptológovia sú presvedčený, že majdúmsku pyramídu možno začal stavať Snofruov otec Hunej, posledný faraón 3. dynastie. Neexistuje však o tom žiadny priamy dôkaz.
Pyramída bola konštruovaná ako stupňovitá pyramída a len neskôr ju zmenili na pravú tým, že stupne zaplnili a vyrovnali jej steny. Nakoniec ju pokryli obkladovou vrstvou. Počas svojej existencie prekonala niekoľko vážnych nehôd, v staroveku a aj v stredoveku. Arabský cestopis spomína ešte sedem stupňov, dnes existujú už len tri horné. Na prvý pohľad objekt vyzerá byť postavený na pahorku, v skutočnosti sú to fragmenty zosunutých kamenných častí vrátane obkladu a vrstiev jadra.
Faraón Amenemhet III. bol posledným mocným vládcom 12. dynastie, jemu patri okrem Čiernej pyramídy pri Dahšúre aj  pyramída v Hawáre, pri vstupe do Fajjúmskej oázy. Táto pyramída je pokladaná za miesto posledného odpočinku faraóna.
Ruina pyramídy faraóna Senusreta II. je ešte dnes jasne viditeľná. Je postavená na prirodzenom 12-metrovom vápencovom pahorku a nesie znaky len nevyhnutnej práce pri jej budovaní. Okrem toho použitý materiál pochádza výhradne z blízkych miestnych zdrojov.
Lokalita Dara leží neďaleko dnešného Asjútu – starovekého mesta Saut (Lykopolis, H13) a je spätá s Prvým prechodným obdobím. Nachádzajú sa tu pozostatky hlinenej pyramídy alebo mastaby s chodbou a pohrebnou komorou s valeným stropom. Vnútro superštruktúry je vyplnené pieskom.Objekt v lokalite Dara:
V okolí starobylého mesta Abdžu (Abydos, H08) je dnes známa len jedna pyramída, ktorá je najmladšou a zároveň ostatnou v rade stavieb tohto typu. Spolu s priľahlým chrámom ju nechal postaviť prvý panovník Novej ríše a zakladateľ 18. dynastie Ahmose I. V okolí sa nachádzali pravdepodobne aj menšie kultové pyramídy členov kráľovskej rodiny.Pyramída v lokalite Abdžu:
Pohrebisko na západnom brehu Nílu bolo súčasťou vesetskej mestskej nekropoly. Počas 17. dynastie slúžilo ako kráľovské pohrebisko.
Pyramída v Dra Abú en-Naga možno faraóna Ahmoseho I. alebo Kamoseho, 17./18. dynastia.
Pyramídy sa vždy tešili živému záujmu starých Egypťanov a postupne aj cudzincov, ktorí do ríše prichádzali z rôznych dôvodov. Je známe množstvo nástenných nápisov starovekých návštevníkov, ktorí po sebe zanechávali správy. Výnimočné miesto medzi obdivovateľmi zaujíma princ Chaemuaset, štvrtý syn Ramesseho II. a veľkňaz boha Ptaha v Mennoferi počas panovania svojho otca (19. dynastia). V rámci svojich právomocí sa zaujímal o stav sakrálnej a pohrebnej architektúry a viedol na nich rekonštrukčné práce. Medzi inými opravil Šepseskafovu mastabu zo 4. dynastie alebo Venisovu pyramídu a ďalšie z obdobia 5. a 6. dynastie. Je považovaný za prvého pamiatkára v dejinách.Sú známe zmienky antických autorov o egyptských pyramídach. Hérodotos navštívil Egypt niekedy v rokoch 449 – 430 pred Kr. Priniesol správy o gízskych pyramídach, ktoré boli zmesou faktov a ľudových legiend. Diodoros Sicílsky ich spomína tiež okolo roku 60 pred Kr. Z obdobia okolo roku 25 pred Kr. je Strabónova správa o kamennom uzávere vstupu do Veľkej pyramídy. Plínius Starší sa ako prvý domnieval, že pyramídy môžu skrývať poklady. Zmienil sa aj o abusírskom pyramídovom poli. Flavius Iosephus tvrdil, že pyramídy sú výsledkom otrockej práce Židov počas ich zajatia v Egypte. Po zániku staroegyptského náboženstva a definitívne po strate znalosti hieroglyfického písma (4. storočie po Kr.) sa stratila aj priama spojitosť so staviteľmi pyramíd a s ich kultúrnym kontextom.
Jedna arabská legenda pokladala Veľkú pyramídu za hrobku Herma Trismegista, ktorý postavil ostatné pyramídy aby v nich pred nezasvätenými skryl poznanie. Jemenskí Arabi verili, že dve najväčšie pyramídy boli hrobkami ich kráľov, ktorí si kedysi dávno podrobili Egypt. Iná legenda zachytená arabským historikom Al-Makrízím (1364 – 1442) rozpráva o kráľovi Súridovi, ktorý pokryl steny a strop priestorov svojej pyramídy vedeckými poznatkami. Okrem toho tieto priestory naplnil všetkými pokladmi ktoré vlastnil. Ležali tam napr. nehrdzavejúce zbrane a predmety z ohybného skla. Legenda o poklade v najväčšej pyramíde prenikla aj do diela Rozprávky tisíc a jednej noci, spolu s abbásovským kalifom Al-Ma’múnom (786 – 833), ktorý okolo roku 820 po Kr. do nej s veľkým úsilím prerazil vstup a dostal sa do chodieb. Iné pramene tvrdia, že v čase al-Mamunovej výpravy bola pyramída už otvorená. Jeho prieraz leží niekoľko vrstiev pod pôvodným vchodom a dnes sa používa ako vstup do pyramídy pre turistov. Priebežne sa z pyramíd intenzívne ťažil kameň.Európanom sprostredkovali informácie o pyramídach najneskôr križiaci, vracajúci sa domov z blízkovýchodných výprav. Správy prinášali aj pútnici a obchodníci, ktorí sa do Egypta dostali počas svojich ciest. Jeden zo stredovekých názorov pokladal pyramídy za sýpky, ktoré dal biblický Jozef vybudovať aby dokázal čeliť siedmim rokom hladu. Táto domnienka je zachytená na jednej mozaike výzdoby Baziliky sv. Marka v Benátkach. V 15. storočí sa situácia na Blízkom východe stabilizovala a vytvorili sa tak podmienky na intenzívnejšie kultúrne kontakty. S nimi sa do Európy dostávalo viac artefaktov, ktoré odvtedy plnili jej múzeá a knižnice. Nemecký jezuita Athanasius Kircher (1602 – 1680), podľa niektorých otec egyptológie, spomenul a zobrazil vo svojom diele Turris Babel Veľkú sfingu a pyramídy. On ako prvý v európskom prostredí vyslovil aj dnes stále živú myšlienku, že v pyramídach je uložené určité ezoterické poznanie.Za začiatok novovekého vedeckého prístupu možno pokladať výskum pyramíd oxfordského profesora astronomie Johna Gravesa (1602 – 1652). Z antických zdrojov identifikoval staviteľov troch gízskych pyramíd a na mieste čo najpresnejšie zmeral parametre najväčšej z nich. V rokoch 1707 – 1726 cestoval po Egypte jezuita Claude Sicard (1677 – 1726). Počas svojho pobytu zdokumentoval okrem 24 chrámov a 50 hrobiek aj 20 hlavných pyramíd. Dôležitým míľnikom v ich výskume bola Napoleónova expedícia, ktorej súčasťou bol tím vedcov. Počas troch rokov na rôznych miestach krajiny „zbierali artefakty, vzorky, mapovali, dokumentovali archeologické lokality a zaznamenávali jednotlivé pamiatky, zavlažovací systém, faunu, flóru a kultúru vtedajšieho Egypta,“ vrátane pyramíd. Plody ich snaženia umožnili významne pokročiť v poznaní staroegyptskej civilizácie, okrem iného napr. pomohli rozlúštiť hieroglyfické písmo. Po francúzskej výprave nasledovalo obdobie deštruktívnej a nesystematickej egyptskej archeológie 19. storočia, ktorá zasiahla aj pyramídy.
V tomto období sa objavilo niekoľko významných archeológov amatérov alebo hľadačov starožitností, na ktorých už z rôznych dôvodov dnešná egyptológia nezabúda. Jedným z nich bol taliansky námorník a obchodník Giovanni Battista Caviglia (1770 – 1845), ktorý prehľadal hrobky na pohrebisku v Gíze. Ako prvý podnikol väčšie vykopávky na gízskom pyramídovom poli a objavil ďalšie priestory vo Veľkej pyramíde. Taliansky hydraulik a dobrodruh Giovanni Battista Belzoni (1778 – 1823) bol ďalším výskumníkom, ktorý sa v rovnakom čase ako Caviglia pohyboval v pyramídach na gízskom pohrebisku. Medzi jeho úspechy patrí znovuobjavenie vrchnej vstupnej chodby Rachefovej pyramídy. Navštívil tiež pyramídy pri Sakkáre a Dahšúre. Dobre známy je anglický dôstojník Richard William Howard Vyse (1784 – 1853). Spolu s anglickým inžinierom Johnom Shaeom Perringom (1813 – 1869) boli činní hlavne na gízskom pyramídovom poli. Okrem toho Perring zmapoval a zakreslil viaceré pyramídy v Abú Roáši, Abú Síre, Sakkáre a Dahšúre. Caviglia a Vyse sú známi tým, že používali pušný prach, pomocou ktorého prenikali do kamennej hmoty pyramíd pri hľadaní skrytých priestorov.Serióznejší výskum prišiel až s pruským vedcom Karlom Richardom Lepsiusom (1810 – 1884). Roku 1842 po štvorročnej príprave podnikol so svojim vedeckým tímom expedíciu do Egypta. Trvala tri roky a ňou získané artefakty sú dnes ústredným súborom exponátov Egyptského múzea v Berlíne. Preskúmal množstvo lokalít, medzi inými areál Stupňovitej pyramídy v Sakkáre alebo lokalitu pri Hawáre s antickým Labyrintom. Francúz Auguste Mariette (1821 – 1881) bol prvý, ktorý sa v roku 1858 postavil na čelo Správy pamiatok (Département des antiquités) – organizácie zastrešujúcej egyptologický výskum v krajine. Okrem toho pracoval v teréne, napr. na sakkárskom pohrebisku. Známa, aj keď dnes vnímaná rozporuplne, je jeho aktivita v Rachefovom údolnom chráme, ktorý odkryl a vyčistil. Počas jeho vedenia bola otvorená Merenreho pyramída a Pyramída Pepiho I. v Sakkáre, v ktorej sa našli po prvýkrát Texty pyramíd. Jeho nástupca Gaston Maspero (1846 – 1916) pokračoval v znovuobjavovaní pyramíd od Abú Roášu po Lišt. Jednou z najvýznamnejších postáv egyptológie, ktorá sa podieľala aj na výskume pyramíd, bol William Matthew Flinders Petrie (1853 – 1942). V roku 1880 prišiel do Egypta a trianguláciou zameral exteriér gízskych pyramídy. Potom sledoval Lepsiusove stopy do Hawáry, pokračoval na odkrývaní Labyrintu a na výskume pyramídy Amenemheta III. vrátane jej vnútorných priestorov. Úspešne skúmal aj pyramídu Senusreta II. s jej areálom pri Láhune. Neskôr pracoval na Majdúmskej pyramíde, pyramíde pri Mazghúne a na ďalších v južnej Sakkáre a Dahšúre.„Väčšina toho, čo vieme o egyptských a núbijských pyramídach – okolo 300 pamiatok, ktoré presahujú tri tisícročia – bola objavená na prelome storočia veľkými výpravami v čase o niečo väčšom, ako sú tri dekády.“ Výsledky z týchto objavov dnes tvoria súčasť egyptológie, aj keď sú často zmesou objektívnych faktov a osobných interpretácií.
Začiatkom nasledujúceho storočia sa postupne objavili egyptológovia a výpravy z Egypta, Francúzska, Nemecka, Veľkej Británie a Spojených štátov, financovaní inštitúciami alebo súkromnými sponzormi, pripadne pracujúcimi pre domácu Správu pamiatok. Medzi významných egyptológov tohto obdobia patril spomínaný Flinders Petrie, alebo Nemec Ludwig Borchardt (1863 – 1938), ktorého tím sa stal priekopníkom v dokumentácii staroegyptskej architektúry. Borchardt pracoval na lokalite Abú Sír, kde čistil pyramídové komplexy 5. dynastie a Niuserreho slnečný chrám, neskôr na Abú Gurábe, Majdúme a Gíze. Američan George Andrew Reisner (1867 – 1942) rozvíjal archeologickú fotografiu v dokumentácii artefaktov a stratigrafiu. Spolu s Flindersom Petriem vycvičili viacerých archeológov nasledujúcej generácie. Reisner sa venoval aj Menkaureho pyramíde a pyramídovým chrámom s okolitými pohrebiskami 12. dynastie, a spolu s Hermannom Junkerom (1877 – 1962) mastabám v okolí Rachefovej pyramídy. Émile Baraize (1874 – 1952) pracoval na odkrývaní Veľkej sfingy a priľahlého Harmachetovho chrámu. Egypťan Selím Hasan (1887 – 1961) odkryl centrálny priestor s mastabami a skalnými hrobkami medzi Veľkou sfingou a Rachefovou pyramídou. V Sakáre sa Cecil Mallaby Firth (1878 – 1931) a Jean-Philippe Lauer (1902 – 2001) zaoberal Necerichetovou Stupňovitou pyramídou. Reisner neskôr odkryl a skúmal núbijské pyramídy v Meroe, Napate a Nuri z 25. dynastie a hrobky lokálnych vládcov nasledujúcich storočí. Veľké výskumy pokračovali až do konca 30. rokov, potom ich politická situácia a príchod 2. svetovej vojny prerušili. Po jej skončení niektorí egyptológovia ako Lauer pokračovali na mieste kde prestali, väčšina však začala odznova na nových lokalitách.
Koniec druhej svetovej vojny znamenal začiatok nových expedícií a nových projektov. Dôležitú časť vedeckej práce však tvorila aj dokumentácia a spracovanie veľkého množstva materiálu zo skorších výskumov a výprav. V súčasnosti jednou z dôležitých aktivít je aj prehodnocovanie už známych výsledkov a vypĺňanie medzier, ktorých je stále viac než veľa. Na základe súčasných poznatkov je možné skúmať celkové ekonomické a sociálne súvislosti, ktoré sú spojené s fenoménom staroegyptských pyramíd a bez ktorých by neexistoval.
Takmer okamžite po skončení vojny sa v lokalitách objavili egyptológia, ktorí pokračovali v prerušenom výskume. Walter Emery v severnej Sakkáre, Jean-Philippe Lauer opäť na Stupňovitej pyramíde, Egypťan Abdelsalam Husein a po ňom jeho krajan Ahmed Fachrí (1905 – 1973) pracovali na systematickom výskume, čistení, dokumentácii a konzervácii hlavných pyramíd. Taliani Vito Maragioglio a Celeste Rinaldi sa v rokoch 1963 – 1975 venovali komplexnému projektu architektonického výskumu pyramíd z období Starej až Strednej ríše. Nemecký archeologický inštitút (DAI) pod vedením Dietera Arnolda sa v 1976 sústredil na objekty zo Strednej ríše. V roku 1984 Metropolitné múzeum v New Yorku rovnako pod Arnoldovym vedením obnovilo svoje staršie aktivity v lokalite Lišt. Expedícia Československého egyptologického ústavu FF UK vedená Zdeňkom Žábom a neskôr Miroslavom Vernerom sa dodnes zaoberá abúsírskymi pyramídami (od rozdelenia ČSFR pod hlavičkou Českého egyptologického ústavu). Rainer Stadelmann sa venoval objektom zo Starej ríše v lokalite Dahšúr a francúzska výprava v Sakkáre započala celkový výskum pyramíd 5. a 6. dynastie. Záhí Hawás pracoval na niekoľkých objektoch v lokalite Gíza, vrátane západného pohrebiska Menkaureho pyramídy, východnej strany Chufuovej pyramídy a oblasti východne od Rachefovho údolného chrámu.
Tento článok je čiastočný alebo úplný preklad článku Egyptian pyramids na anglickej Wikipédii.
Allen, James P. (2005), Manuelian, Peter Der, ed., The Ancient Egyptian Pyramid Texts, Brill Academic, ISBN  9789004137776 
Arnold, Dieter (2003), The Encyclopedia of Ancient Egyptian Architecture, Princeton University Press 
Baines, John; Málek, Jaromír (2000), Cultural Atlas of Ancient Egypt, New York, NY:  Facts on File Publications, ISBN  9780871963345 
Bossone, Andrew (2008), „New Pyramid Found in Egypt: 4,300-Year-Old Queen's Tomb“, National Geographic, http://news.nationalgeographic.com/news/2008/11/081111-new-pyramid-egypt.html, dost. 14. apríl 2013 
Dunn, Christopher (2010), Lost Technologies of Ancient Egypt: Advanced Engineering in the Temples of the Pharaohs, Bear & Company, ISBN  9781591431022 
Edwards, I. E. S. (1991), The Pyramids of Egypt, Penguin Books, ISBN  9780140136340 
Kratovac, Katarina (6. máj 2008), „Mystery of ‘Headless Pyramid’ solved“, NBC News, http://www.nbcnews.com/id/24985028/ns/technology_and_science-science/t/mystery-headless-pyramid-solved/#.UWsBZMr4Zit, dost. 14. apríl 2013 
Krejčí, Jaromír (2011), Egypt v době stavitelů pyramid, Praha:  Filozofická fakulta UK, ISBN  9788073083861 
Lehner, Mark (2008), The complete pyramids, London:  Thames & Hudson, ISBN  9780500285473 
Maříková-Vlčková, Petra, ed. (2009), Hroby, hrobky a pohřebiště starých Egypťanů, Praha:  Libri, ISBN  9788072772292 
Mendelssohn, Kurt (1974), The Riddle of the Pyramids, London:  Thames & Hudson, ISBN  9780500050156 
O'Connor, David (2011), Abydos: Egypt's First Pharaohs and the Cult of Osiris, London:  Thames & Hudson, ISBN  9780500289006 
Quirke, Stephen (2001), The Cult of Ra: Sun Worship in Ancient Egypt, London:  Thames & Hudson, ISBN  9780500051078 
Rasmussen, Will (11. november 2008), „Egypt says has found pyramid built for ancient queen“, Reuters, http://uk.reuters.com/article/2008/11/11/us-egypt-pyramid-idUKTRE4AA3ID20081111, dost. 14. apríl 2013 
Ritter, Michael (2006), Dating the Pyramids, http://www4.uwsp.edu/geo/faculty/ritter/geog101/textbook/connections/connections_dating_pyramids.html, dost. 7. apríl 2013 
Shaw, Ian; Nicholson, Paul (2008), The British Museum Dictionary of Ancient Egypt, London:  British Museum Press, ISBN  9780714119809 
Slackman, Michael (16. november 2008), „In the Shadow of a Long Past, Patiently Awaiting the Future“, New York Times (New York, NY: NYTC), http://www.nytimes.com/2008/11/17/world/middleeast/17cairo.html?_r=0, dost. 7. apríl 2013 
Verner, Miroslav; Bareš, Ladislav; Vachala, Břetislav (2007), Encyklopedie starověkého Egypta, Praha:  Libri, ISBN  9788072773060 
Watterson, Barbara (2005), Egypťané, Praha:  Lidové noviny, ISBN  9788071067740

Enceladus (definitívne astronomické označenie Saturn II) je mesiac planéty Saturn, jeden z najväčších mesiacov objavených do 19. storočia.
Objavil ho nemecko-britský astronóm William Herschel v roku 1789. Mesiac bol pomenovaný podľa jedného z gigantov, Enkelada, ktorého zahubila bohyňa Pallas Aténa tým, že na neho hodila ostrov Sicília. Meno navrhol objaviteľov syn, astronóm John Herschel v roku 1847.
Enceladus obieha v riedkom vonkajšom Saturnovom prstenci známom ako prstenec E a sonda Cassini potvrdila, že dodáva materiál do tohto prstenca. Mesiac sa skladá sa najmä z ľadu, v dôsledku čoho má jeho povrch najvyššiu odrazivosť spomedzi všetkých veľkých telies slnečnej sústavy. Doteraz vykazuje sopečnú aktivitu, ktorá sa prejavuje vo forme výtryskov ľadových gejzírov – tzv. kryovulkanizmus. Zo starších geologických období sa na jeho povrchu zachovali oblasti pomerne husto posiate krátermi, ale krátery s priemerom väčším ako 35 km sa na mesiaci už nevyskytujú, pretože ich kryovulkanická činnosť vyhladila alebo prekryla. Geologicky najaktívnejšie sú oblasti okolo južného pólu. Výskyt kvapalnej vody v hlbinách tohto mesiaca vedie k špekuláciám o možnom výskyte mimozemského života.Množstvo nových poznatkov o tomto mesiaci pochádza zo sondy Cassini, ktorá je na obežnej dráhe okolo Saturna.
Enceladus má tvar podobný guli s rozmermi 512 x 495 x 488 km, čím je šiestym najväčším mesiacom Saturna. Aj jeho najväčší priemer je len desatinou priemeru Titanu, najväčšieho Saturnovho mesiaca. Napriek tomu si dokázal udržať atmosféru podobne ako Titan, i keď atmosféra Encelada je veľmi riedka a bola zistená až na základe meraní sondy Cassini.Medzi pevnými telesami slnečnej sústavy má Enceladus najvyššie albedo – odráža 99 % dopadajúceho slnečného svetla, čo je viac, ako odrazivosť listu papiera. Jeho hustota je iba 1,12 g/cm3, z čoho vyplýva, že podstatnú zložku jeho objemu tvorí ľad.
Enceladus obieha Saturn po dráhe s veľkou polosou 237 948 km, čo sú necelé dve tretiny vzdialenosti Mesiaca od Zeme. Jeho obežná dráha sa nachádza medzi dráhami mesiacov Mimas a Tethys. Je to jedenásty známy mesiac v poradí od planéty. Jeho dráha má pomerne veľkú excentricitu a minimálna (pericentrum) a maximálna (apocentrum) vzdialenosť od planéty sa navzájom líšia až o 2 142 km. Enceladus je v dráhovej rezonancii 1:2 s mesiacom Dione.Rovnako ako väčšina ostatných Saturnových mesiacov má aj Enceladus viazanú rotáciu a okolo vlastnej osi sa otočí raz za 32 hodín a 53 minút. Rovnaký čas mu trvá aj jeden obeh okolo planéty. Jeho rotačná os je iba minimálne sklonená k rovine obežnej dráhy, čo je podobné ako u mesiaca Mimas.
Geologicky aktívne sú najmä oblasti okolo južného pólu mesiaca, čo je prekvapivé. Predpokladá sa, že Enceladus sa v minulosti v priestore pretočil, čím sa zahrievané, rozpínajúce sa a teda aj menej husté časti telesa dostali na pól, pričom oblasť s hustejšou hmotou sa dostala na rovník. Vnútorný ohrev mesiaca Enceladus je pravdepodobne tiež výsledkom jeho excentrickej dráhy okolo planéty Saturn. Mesiac počas obehu okolo planéty periodicky stláčajú a naťahujú slapové sily, čo v jeho vnútri vedie k premene mechanickej energie na energiu tepelnú.
Enceladus má veľmi riedku atmosféru, ktorá však zrejme nie je súvislá a vyskytuje sa len miestami. Je zložená najmä z vodnej pary (65 %) a molekulárneho vodíka (20 %). Zvyšné percentá pripadajú predovšetkým na oxid uhličitý s malou prímesou dusíku a oxidu uhoľnatého. Hustota vodnej pary kolíše s výškou, čo napovedá, že pochádza z lokalizovateľného zdroja.Keďže gravitácia mesiaca je veľmi slabá a nestačí na trvalé udržanie atmosféry, musí existovať mechanizmus, ktorý unikajúce častice do atmosféry dopĺňa. Predpokladá sa, že zdrojom častíc sú ľadové gejzíry. Materiál vyvrhnutý gejzírmi z vnútra mesiaca tvorí predovšetkým voda v podobe drobných ľadových kryštálikov, vodné pary a ionizované atómy a molekuly. Vyvrhovaný materiál obsahuje tiež molekulárny vodík, dusík, oxid uhoľnatý a ďalšie látky.Pozorovania zvláštnych mrakov, ktoré tryskajú z povrchu mesiaca, by mohli vysvetliť veľké zásoby vody pod povrchom mesiaca. Vodné a ľadové častice vytvárajúce mraky by mohli tryskať cez prieduchy vedúce do pravdepodobne tekutého a teplého vnútra Encelada.
V blízkosti mesiaca objavila sonda Cassini aj zvýšenú koncentráciu prachových častíc.
Povrch mesiaca sa podľa prvých záberov kozmických sond podobal na povrchy už známych Jupiterovych mesiacov Európy a Ganymeda. Pokrývajú ho trhliny v ľadovej kôre s rozvetvenou štruktúrou a množstvo kráterov. Rozbor spektra urobený sondou Cassini nepotvrdil prímes metánu a oxidu uhličitého v ľade, takže existuje predpoklad, že Enceladus pokrýva čistý vodný ľad nanajvýš so stopovými prímesami iných látok. Povrchová teplota je pomerne nízka a paradoxne väčšia na póloch, kde dosahuje 85 – 110 K ako na rovníku (80 K). Najvyššie teploty boli namerané v blízkosti zlomov v ľadovej kôre a dosahovali viac než 110 K (−163 °C).
Na ľadovom povrchu je možné rozpoznať najmenej päť rôznych typov terénov: početné deformácie, trhliny a preliačiny, ale iba málo kráterov, mnohé pretvorené plastickým tečením povrchových vrstiev mesiaca. Niektoré oblasti sú posiate krátermi veľmi nahusto, kým iné neobsahujú skoro žiadne. To svedčí o odlišnom veku týchto oblastí. Najväčší kráter má priemer asi 35 km. Na Encelade sú tiež mierne sa zvažujúce pohoria s výškou do dvoch kilometrov.Na niektorých snímkach zo sondy Cassini sú viditeľné rozhádzané ľadové bloky s priemerom asi 10 – 100 m. Charakter týchto oblastí je značne odlišný od zvyšku mesiaca.Je zrejmé, že celý povrch je relatívne mladý (niektoré oblasti mladšie ako 100 miliónov rokov) a od veľkého bombardovania krátko po vzniku slnečnej sústavy bol najmenej raz pretavený. Preto sa predpokladá existencia aktívneho kryovulkanizmu a azda aj podpovrchového oceánu v hĺbkach okolo 10 km. Geologicky aktívna je najmä južná pologuľa mesiaca. Rozsiahle ryhy a praskliny na severnej pologuli tiahnuce sa neraz aj cez krátery však dokazujú, že nejaké známky geologickej aktivity nesie aj severná pologuľa mesiaca.
Tigrie pásy sú obrovské, v podstate rovnobežné trhliny v ľadovej kôre Enceladu. Tiahnu sa v dĺžke mnoho kilometrov. Pravdepodobne vznikli v dôsledku pôsobenia slapových síl len nedávno, možno len pred niekoľkými desiatkami rokov.
Infračervené zábery zo sondy Cassini ukázali, že trhliny a ich okolie majú najväčšiu teplotu z celého povrchu mesiaca vôbec. To viedlo k zisteniu, že práve z týchto trhlín tryskajú na povrch ľadové fontány. Presné miesto výtryskov sa podarilo určiť na základe údajov z preletu sondy nad povrchom Encelada 11. augusta 2008. Štyri ústia gejzírov, ktoré vtedy vedci objavili, dostali pomenovanie Damašek, Bagdad, Alexandria a Káhira.
Enceladus je pomerne malý, napriek tomu však vykazuje rozsiahlu geologickú aktivitu. Vyvolávajú ju pravdepodobne slapové sily planéty Saturn, podobne ako pri Jupiterových mesiacoch Io a Europa. Slapové trenie ľadových blokov mesiaca umožňuje jeho excentrická dráha. Keď je Enceladus najbližšie k planéte, pôsobí naň totiž nezanedbateľne väčšia gravitačná sila, ako keď je od planéty najďalej. Pod jej vplyvom sa ľadové bloky tvoriace kôru mesiaca posúvajú rádovo niekoľko desiatok centimetrov. Pri tomto periodickom pohybe hmôt mesiaca vzniká teplo, ktoré udržiava vrstvy pod jeho povrchom v kvapalnom stave. Mesiac má teda podpovrchový oceán. Pôvodne sa predpokladalo, že tento oceán sa nerozprestiera pod celou ľadovou kôrou, ale iba pod južným pólom telesa, ktoré je geologicky najaktívnejšie. Na základe činnosti sondy Cassini zahŕňajúcej zmeny obežnej dráhy mesiaca, zmeny jeho gravitácie a merania intenzity magnetického poľa sa zistilo, že tento podpovrchový oceán je globálny, čiže leží pod celým povrchom.Predpokladá sa, že k vzniku podpovrchového oceánu môže prispievať aj skutočnosť, že dráhy Encelada a Dione sú v rezonančnej väzbe, čo vyvoláva vnútri obidvoch mesiacov dodatočné slapové sily. Spolupôsobiť môže aj mesiac Mimas. Vplyv slapových síl by však nestačil na roztavenie ľadu, preto sa vedci domnievajú, že vnútro Encelada musí obsahovať aj iné tekuté látky s nízkym bodom varu.
Prstenec E je vonkajší prstenec systému Saturnovych prstencov rozprestierajúci sa vo vzdialenostiach rovnajúcich sa trom až ôsmim polomerom Saturna, čo zodpovedá vzdialenosti 181 000 – 482 000 km od stredu planéty. Tvoria ho extrémne malé častice s rozmermi okolo jedného mikrometra. Pozdĺž dráhy Enceladu, ktorý v prstenci obieha, je prstenec výrazne zjasnený. Astronómovia predpokladajú, že častice do tohto širokého difúzneho prstenca dodáva práve Enceladus. Ľadové výtrisky z Encelada sú možno dokonca zodpovedné aj svetlé povrchy mesiacov Tethys, Mimas, Dione a Rhea. Vyvrhované častice ľadu v podobe miniatúrnych kryštálikov sa zarezávajú do ľadových povrchov týchto mesiacov vysokými rýchlosťami niekoľko km/s. Bez týchto ľadových čiastočiek by povrch mesiacov postupne zošedol v dôsledku bombardovania elektricky nabitými časticami slnečného vetra.
Prvé snímky mesiaca vyhotovila počas preletu okolo Saturna sonda Voyager 1 v decembri 1980, ale snímky s lepším rozlíšením, umožňujúcim jeho vedecké skúmanie, získal až Voyager 2 v auguste 1981.
Intenzívny prieskum Encelada sa začal zásluhou sondy Cassini, ktorá okolo neho mnohokrát veľmi tesne preletela. Enceladus bol hneď po Titane druhým najdôležitejším cieľom výskumu tejto sondy medzi mesiacmi. Úlohou sondy bolo overiť platnosť hypotézy o geologickej aktivite a tiež o tom, či častice pochádzajúce z aktívnych gejzírov zásobujú časticami prstenec E. Snímky mesiaca zo sondy Cassini majú až 10-krát väčšie rozlíšenie ako jeho snímky z Voyagerov 1 a 2.Prvé tri prelety sondy Cassini nad Enceladom prebehli 17. februára, 9. marca a 14. júla 2005. Po prvýkrát sa sonda priblížila na 1 179 km, po druhýkrát na 500 km, po tretíkrát iba na 175 km. Podarilo sa získať veľa snímok s vysokým rozlíšením. Merania magnetického poľa v blízkosti Encelada odhalilo prítomnosť iónov, pravdepodobne ionizovanej vody, pochádzajúcich zrejme z veľmi riedkej atmosféry. Ďalšie prelety vo väčšej vzdialenosti sa uskutočnili 29. marca (64 000 km) a 21. mája 2005 (93 000 km). 14. júla roku 2005 Cassini preletel okolo tohto mesiaca vo výške iba 175 km, čo bol v tej dobe najbližší uskutočnený prelet v histórii kozmonautiky. Počas preletu prístroj MAG (magnetometer) monitoroval interakcie Encelada s plazmou Saturnovej magnetosféry. Pri preletových meraniach bolo dokázané, že Enceladus má riedku atmosféru. Počas dvoch obletov zaznamenal magnetometer ohyb siločiar magnetického poľa okolo Enceladu, čo mohla spôsobiť iba prítomnosť atmosféry. Snímky mesiaca Enceladus s vysokým rozlíšením zachytávali výtrysky ľadového materiálu. 9. októbra 2008 sa uskutočnil  prelet, ktorý bol výnimočný tým, že bol veľmi tesný. Sonda sa priblížila k tomuto mesiacu len na vzdialenosť 25 km od jeho povrchu.Podľa snímok Encelada z decembra 2008 zo sondy Cassini sa niektoré terénne útvary na Encelade pohybujú. Prehliadky najnovších snímok ukázali, že veľké časti povrchu sa posunuli jedným smerom. Ide o neobvyklý prejav tektonickej aktivity, ktorý naznačuje, že pod povrchom Encelada sa nachádza oceán kvapalnej vody.
S blížiacim sa koncom misie sondy Cassini začala sonda prelietať aj ponad severný pól Enceladu. Nemohla to urobiť počas prvých rokov služby, pretože v tom čase bol pól mesiaca trvale v tieni. Posledné prelety urobila dosluhujúca sonda koncom roku 2015. Predposledný z nich bol význačný tým, že jeho najbližší bod ležal len vo výške 48 km nad povrchom telesa a sonda pri ňom preletela priamo cez gejzír. Celkový počet preletov tejto sondy okolo Encelada dosiahol číslo 22.
Keďže pod ľadovou kôrou mesiaca sa veľmi pravdepodobne nachádza voda v tekutom skupenstve, nedá sa vylúčiť ani existencia živých organizmov na tomto mesiaci. V porovnaní s inými telesami slnečnej sústavy je Enceladus jedným z najnádejnejších kandidátov na hľadanie života mimo Zeme. Ale pokiaľ na Encelade život je, s najväčšou pravdepodobnosťou sú to len formy mikroorganizmov, schopných žiť v extrémnych podmienkach. Larry Esposito z Coloradskej univerzity o vode na Encelade tvrdí: „Nie je vôbec jasné, či podzemná voda na Encelade je pre život vhodná. Sonda Cassini by túto otázku mala preskúmať pri ďalších preletoch.“ Sonda je však schopná overiť nanajvýš vhodnosť podmienok pre život, na priamu detekciu života vybavená nebola.
Bob Brown, pracovník pracujúci na misii Cassini, povedal na konferencii vo  Viedni, že Enceladus má k dispozícii základné chemické stavebné kamene pre vznik života alebo aspoň jeho predchodcov. Jeffrey Kargel z Arizonskej univerzity však v článku pre časopis Science napísal, že prípadný život ale bude v najlepšom prípade mikrobiálny, hlboko pod povrchom v mrazivom podpovrchovom oceáne: "Žiadny život, pokiaľ by existoval, by nemohol byť za takýchto podmienok hojný. Musel by znášať nízke teploty, minimum metabolizovateľnej energie a možno aj dosť drsné chemické prostredie. Viac-menej však nemôžeme vylúčiť možnosť, že by Enceladus mohol byť vzdialenou základňou života." Prítomnosť života dodnes nebola dokázaná ani vyvrátená.
Mýtický Enceladus (v gréckej mytológii Enkelados) bol jedným z gigantov, potomkov bohyne Zeme Gaie. Giganti boli obludní obri s nesmiernou silou. Vzbúrili sa proti bohom sídliacim na Olympe pod vedením Dia, ale boli porazení. Encelada najvyšší boh Zeus opálil bleskom a preto z boja ušiel. Na úteku však na neho bohyňa Aténa hodila ostrov (dnes známy ako Sicília). Podľa tohto mýtu je práve Enceladus zodpovedný za plamene, ktoré šľahajú zo sopky Etna, pretože poď ňou sídli.
