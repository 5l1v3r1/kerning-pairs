
Dejiny Kuby sa začínajú odvíjať už v rokoch 10 000 až 8 000 rokov pred Kr., kedy podľa súdu väčšiny dnešných archeológov začalo dochádzať k jej osídľovaniu. Od roku 1511 Kubu kolonizovali Španieli, ktorí tu vládli až do konca 19. storočia. Pôvodní obyvatelia, tvorení väčšinou príslušníkmi taínského etnika, boli z veľkej časti vyhubení Európanmi v priebehu prvých rokov osídľovania ostrova, ich zvyšná časť pravdepodobne prežívala na ostrove ešte v 2. polovici 19. storočia.V prvých desaťročiach španielskej kolonizácie bola Kuba skôr zásobovacou základňou jeho ostatných kolónií. Neskôr, v 2. polovici 16. storočia sa stala prostredníctvom Havany dôležitým dopravným a obchodným strediskom na ceste z ostatných zámorských území Španielskej koruny. K celkovému rozvoju ostrova a zvyšovaniu počtu jeho obyvateľov začalo dochádzať v súvislosti s nárastom pestovania tabaku a cukrovej trstiny od začiatku 18. storočia. Cukrovarníctvo bolo potom v 19. a 20. storočí najdôležitejším odvetvím kubánskej ekonomiky. Hospodársky rozvoj bol spojený okrem iného s využitím otrokov, dovážaných sem z Afriky, ako hlavného zdroja pracovnej sily. V polovici 19. storočia tvorilo černošské obyvateľstvo viac ako 50 % ľudí na ostrove. Jeho začlenenie do politického života Kuby (otroctvo tu bolo zrušené v roku 1889) malo veľký vplyv na oslobodenie ostrova spod španielskej nadvlády.Od začiatku 19. storočia silnelo kubánske hnutie za nezávislosť. Jeho stúpencom nevyšiel v 40. a 50. rokoch plán na pripojenie k Spojeným štátom a neúspechom skončili aj všetky rokovania so Španielmi. Roku 1868 začali Kubánci za svoju samostatnosť bojovať a dočkali sa jej za pomoci Spojených štátov po skončení španielsko-americkej vojny. Nasledovalo krátke obdobie, počas ktorého Spojené štáty Kubu vojensky okupovali a úplnej samostatnosti sa tak dočkala až 20. mája 1902. Pokusy o budovanie stabilnej  demokracie boli zabránené niekoľkými diktatúrami, pričom viaceré z nich boli podporované Spojenými štátmi, ktoré pokračovali v snahe o uchovanie podstatného ekonomicko-politického vplyvu na Kube. Od roku 1956 prebiehali na Kube ozbrojené boje, počas ktorých, na začiatku roka 1959, ostrov ovládlo Hnutie 26. júla pod vedením Fidela Castra. V krajine bol zavedený komunistický systém, na ktorého čele stál Fidel Castro ako diktátor. Od jeho odchodu v roku 2006, riadi štát jeho brat Raúl Castro, ktorý pokračuje v politike svojho predchodcu. V súvislosti s rozpadom Sovietskeho zväzu v roku 1991 boli v krajine zavedené mierne ekonomické reformy v prospech trhového hospodárstva.
Osídľovanie Kuby v rokoch 10 000 pred Kr. až 8 000 pred Kr. bolo podľa bádateľov umožnené zmenami výšky hladiny mora, v dôsledku ktorých v období 13 000 – 8 000 pred Kr. vyzerala karibská oblasť úplne inak. Ľad utvorený v chladnom období doby ľadovej spotreboval veľké množstvo vody a došlo tak k poklesu morskej hladiny asi o 85 metrov. V dôsledku toho bola Kuba od okolitých ostrovov alebo vnútrozemia vzdialená zhruba 20 kilometrov a príchod ľudí uľahčovali aj malé ostrovčeky okolo nej.Prví obyvatelia prichádzali zo severu cez Bahamy a na dnešnom území Kuby zanechali len málo stôp. Spočiatku sa živili hlavne lovom, čo dokazujú archeologické nálezy dokonalých hrotov šípov a oštepov, neskôr spestrili svoj jedálniček zberom morských plodov. Ďalšia vlna migrácie je zaznamenaná približne pred 4 500 rokmi. Títo noví usadlíci sa už živili rybolovom a boli oveľa šikovnejší. Archeológom zanechali mnoho stôp v podobe rôznych vyspelejších kamenných nástrojov, napríklad dlát a kladív.Poľnohospodárstvo sa na Kube objavilo už v polovici prvého tisícročia pred Kr. a bolo spojené s príchodom nových obyvateľov z amerického kontinentu. Ďalšia, vyspelejšia vlna poľnohospodárov prišla z Haiti v prvých storočiach po Kr. Títo Indiáni, patriaci do jazykovej skupiny aruaka, dokázali vyrobiť vypaľované, jednoducho zdobené keramické nádoby dokonalých tvarov, hoci ešte nepoznali hrnčiarsky kruh. V tej dobe sa na Kube už pestovala kukurica, tabak a maniok. Počet obyvateľov pomaly rástol a podľa názoru niektorých historikov žilo na ostrove v čase príchodu Španielov až 200 000 obyvateľov.Prevládali kmene Taínov, ktorí si pravdepodobne podrobili pôvodné obyvateľstvo a menej vyspelé kmene Sibonejov. Tí na začiatku 15. storočia obývali najmä menšiu, západnú časť Kuby. Obe tieto spoločenstvá patrili do skupiny tzv. Aruakov. Podľa dobových svedectiev (okrem iného moreplavca Krištofa Kolumba a prvého guvernéra ostrova Diega Velázqueza) boli Taínovia mierumilovní ľudia. Vodcovskú úlohu v ich spoločenstve mali tzv. kasikovia, ktorým podliehali nielen ich dediny, ale aj okolité oblasti. Náboženstvom týchto obyvateľov predkolumbovskej Ameriky bol animizmus, s ním spojené funkcie mali v ich komunite na starosti kňazi zvaní behique. Živili sa pestovaním manioku a kukurice, ďalej napr. ovocím a morskými plodmi. Najmenšiu časť ostrovnej populácie tvorili domorodci označovaní ako tzv. Guanajatabeye, ktorí žili na úrovni staršej doby kamennej. Podľa archeologických nálezov a svedectiev prvých kolonizátorov boli títo Indiáni v dobe príchodu Európanov zatlačení Aruakmi do západnej časti ostrova a pravdepodobne sa nachádzali na pokraji vyhynutia.
12. októbra 1492 objavila výprava Krištofa Kolumba, janovského moreplavca v španielskych službách, Ameriku. Na svojej ceste, pôvodne plánovanej do Ázie, zakotvila 28. októbra aj na Kube v oblasti dnešného Bariay. Na začiatku 16. storočia sa Španieli sústredili hlavne na vybudovanie svojej základne na susednom ostrove Hispaniola. Kuba bola medzitým niekoľkokrát preskúmaná. Jej kolonizácia začala až roku 1511 pod velením Diega Velázqueza (1465 – 1524). Skupina asi 300 mužov, ktorá sa chcela usadiť vo východnej časti ostrova, musela hneď na začiatku čeliť odporu časti indiánskeho obyvateľstva vedeného, neskôr legendárnym, kasikom Hatueyom. Po niekoľkých mesiacoch bojov bol odpor domorodcov zlomený.
Pri ďalšom osídľovaní Kuby Španieli uplatnili tzv. systém encomiend, čo znamenalo rozdeľovanie pôdy zaslúžilým účastníkom protiindiánských ťažení aj s miestnymi ľuďmi ako pracovnou silou. Tento systém nútil domorodé obyvateľstvo k ťažkej, vyčerpávajúcej práci, navyše dobytok privezený z Európy ničil ich polia. Spolu so zavlečenými chorobami, proti ktorým Indiáni nemali žiadne protilátky, viedol k razantnému úbytku tohto domorodého obyvateľstva. Hromadné zabíjanie Indiánov na ostrove sa však nikdy neuskutočnilo, dochádzalo iba k zabíjaniu odbojných domorodcov. Na tento účel (a zároveň ako odstrašujúci príklad) sa v niektorých prípadoch používali veľké poľovné psy chované na Pyrenejskom polostrove pre lov medveďov a vlkov – írske chrty. Do roku 1514 preto Španieli pri zotročovaní ďalšej potrebnej pracovnej sily ovládli väčšinu ostrova, na ktorom začali masívne chovať dobytok a hydinu. Kuba sa tak v niekoľkých prvých desaťročiach po jej objavení stala dôležitou zásobovacou základňou pre expanziu do okolitých oblastí a mala veľký význam napríklad pri dobytí aztéckej ríše. Podľa nie úplne presných odhadov v polovici 16. storočia žilo na ostrove asi 600 – 700 kolonistov. Na jej čele stál do začiatku 17. storočia guvernér, podliehajúci do istej miery španielskemu miestokráľovi so sídlom najskôr na ostrove Hispaniola, potom v Mexiku.
Od 20. rokov 16. storočia kolóniu ohrozovali piráti z ostatných európskych krajín, najmä Francúzi, ktorí pravidelne drancovali jej prístavy a roku 1555 dokonca do základov vypálili Havanu. Situáciu začalo meniť rozhodnutie španielskeho kráľa Filipa II. z roku 1564. Určilo Havanu ako miesto, kde sa zhromažďovali španielske lode na nebezpečnej ceste do Európy.
Od tej chvíle bol ďalší rozvoj Kuby a najmä jeho neskoršieho hlavného mesta Havany ešte viac spojený s transportom surovín z ostatných španielskych kolónií, pretože španielske zlato a striebro bolo prevážané výhradne cez toto mesto. Sústredila sa v ňom pravidelne veľká flotila lodí (koncom 16. storočia to bolo niekedy viac ako 100 plavidiel), ktorá väčšinou raz ročne zamierila do materskej krajiny. Stále významnejší prístav začali od 60. rokov Španieli dôkladne opevňovať a vybudovali v ňom tiež zariadenia na stavbu a opravu lodí. Zároveň sa v ňom začal viac rozvíjať obchod.
Takmer po celé prvé storočie španielskej kolonizácie si obyvatelia ostrova, okrem obyvateľov Havany, zarábali predajom hovädzieho mäsa a kožou dobytka. Keďže bol zakázaný obchod s inými krajinami, ľudia na menej kontrolovanom vidieku si svoje príjmy vylepšovali pašeráctvom týchto surovín, často v spolupráci s pirátmi a korzármi. Okolo roku 1576 sa v menšej miere začalo s pestovaním a spracovaním cukrovej trstiny, jej produkty však boli určené skôr pre domáce použitie. Od 60. rokov 16. storočia sa v okolí Kuby pohybovali holandskí piráti a v 80. rokoch útočilo na mestá v Karibiku anglické loďstvo pod velením Francisa Drakea. Aj to bol jeden z dôvodov, pre ktorý sa v roku 1607 ostrov administratívne rozdelil na dve časti. Havanu a okolitú oblasť odvtedy spravoval generálny kapitán, väčší okrsok, zahŕňajúci najmä východ Kuby, podliehal tzv. "vojnovému kapitánovi" (capitán a guerra) so sídlom v Santiagu de Cuba. Chudobe veľkej časti ostrova zodpovedal aj celkový počet obyvateľov, podľa historika a novinára Richarda Gotta to bolo zhruba 30 000 osôb v polovici 17. storočia. Najvýznamnejšou vrstvou vtedajšej koloniálnej spoločnosti boli vysokí úradníci, dôstojníci a katolícke duchovenstvo. Nižšie stáli španielski obchodníci a kreolskí podnikatelia. Cirkev mala v rukách, v tej dobe neveľmi sa rozvíjajúce školstvo.V roku 1648 skončila v Európe tridsaťročná vojna a jej dôsledky sa začali prejavovať aj v Amerike, kde si svoje koloniálne panstvo začali budovať Anglicko s Francúzskom. Tieto krajiny začali postupne vytláčať Španielsko aj z karibskej oblasti. Roku 1665 získali Angličania Jamajku a v roku 1697 Francúzi obsadili Santo Domingo, čo bol v tej dobe názov pre severnú časť Hispanioly. Stratou týchto území a väčším ohrozením ostrova zo strany veľmocí prítomných v oblasti sa pre španielsku vládu výrazne zvýšila dôležitosť Kuby. V ekonomickej oblasti sa počas 17. storočia stával najdôležitejším výrobkom tabak. Pestovali ho už pôvodní obyvatelia ostrova, Taínovia, ale až v tejto dobe boli rozpoznané kvality miestneho druhu. Navyše sa tento tovar koncom 17. storočia stával čoraz viac módnou záležitosťou. Podľa súčasných odhadov žilo na ostrove na prelome 16. a 17. storočia zhruba 120 000 až 140 000 ľudí. Dôležitou pracovnou silou sa tu postupne stávali čierni otroci, dovážaní najčastejšie zo západnej Afriky. Na konci 17. storočia ich počet vzrástol na zhruba asi 10 000.
Zásadnú zmenu pre kubánske kolónie znamenala vojna o španielske dedičstvo v rokoch 1701 – 1714. Španielske prístavy v Amerike blokovali Angličania a miestne obyvateľstvo muselo hľadať iný zdroj príjmov. Stali sa ním anglickí pašeráci a došlo tiež k ďalšiemu rozvoju tabakových plantáží, ktoré sa zakladali v oveľa väčšom počte.Ukončenie vojny znamenalo nástup Bourbonovcov na španielsky trón. Tí sa snažili reformovať najmä kubánsky obchod a hospodárstvo. Po roku 1715 boli vykonané administratívne reformy, ktoré podriadili samostatnejšiu východnú časť ostrova generálnemu kapitánovi v Havane. Ďalej bol roku 1717 zavedený tabakový monopol, ktorým štátne úrady ovládli jeho predaj a snažili sa zabrániť jeho pašovaniu. V roku 1740 ovládlo spoločenstvo obchodníkov z Cádizu pomocou kráľovských privilégií takmer celú prepravu medzi Havanou a Španielskom a roku 1748 získala Havana monopol na vývoz cukru a tabaku z celého ostrova. Následnú nespokojnosť obyvateľov ostatných prístavov a havanských obchodníkov považujú niektorí historici za jeden z prvých vážnejších problémov medzi metropolou a jej kolóniami.
Zvyšujúci sa záujem o bohatnúcu Kubu zo strany Veľkej Británie sa prejavil v tzv. vojne o Jenkinsovo ucho a následnej sedemročnej vojne. Keď Briti roku 1762 dobyli Havanu, zrušili všetky obchodné obmedzenia vzťahujúce sa na seba a začali intenzívnu výmenu tovaru s miestnou kreolskou komunitou, čo viedlo k neskoršiemu posilneniu jej sebavedomia vo vzťahu k Španielsku. Po skončení vojny a navrátení ostrova späť do španielskych rúk však nasledovali ďalšie španielske reformy a dôsledné posilnenie ich tunajšej, najmä vojenskej pozície. Postupne sa však uvoľňoval obchod ako s Britmi, tak aj s ostatnými kolóniami a nakoniec bol roku 1778 havanský prístav otvorený pre voľný obchod.V 40. rokoch 18. storočia bola ostrovná ekonomika posilnená zvyšujúcim sa podielom plantáží s cukrovou trstinou. V prvých dvoch desaťročiach 19. storočia nasledovali kávovníkové plantáže, ktoré však v 40. rokoch 19. storočia začali zanikať pod vplyvom brazílskej konkurencie. Pestovanie cukrovej trstiny a výroba cukru sa tak na prelome 18. a 19. storočia stala najdôležitejším odvetvím kubánskeho hospodárstva. V roku 1800 bolo na ostrove už 400 cukrovarov. Množstvo vyrobeného cukru sa od polovice 18. storočia strojnásobilo a v roku 1819 sa začali pri jeho spracovaní používať aj parné stroje. Z veľkej časti bola táto kľúčová súčasť ostrovnej ekonomiky postavená na lacnej pracovnej sile afrických otrokov, ktorí v roku 1817 tvorili už 37 % kubánskej populácie. Rýchly rozvoj tohto priemyslu viedol dokonca už v roku 1837 k stavbe železnice, ktorá spájala trstinové centrum Bejúcal s havanským prístavom.
Koncom 18. storočia bola veľká časť kreolských statkárov a intelektuálov ovplyvnená európskym osvietenstvom a už rozlišovala medzi záujmami Kuby na jednej strane a záujmami španielskej vlády na druhej strane. V tejto súvislosti bola na ostrove v roku 1793 založená tzv. Sociedad Economica de Amigos del País – Hospodárska spoločnosť priateľov vlasti. Medzi jej členov patrili najvýznamnejší podnikatelia v cukrovarníctve. Hlavný hovorca tejto spoločnosti bol Francisco Arango y Parreño (1765 – 1837), ekonóm a politik obhajujúci právo kreolov na ich zastúpenie v kortesoch. Hospodárska spoločnosť priateľov vlasti sa zameriavala najmä na zlepšenie stavu miestneho poľnohospodárstva, ale aj obchodu, baníctva a ostatného priemyslu. Založila prvú verejnú knižnicu na Kube a roku 1794 začala vydávať aj prvý tunajší časopis – Papel Periodic de La Habana (po slovensky Havanské noviny). Z tejto spoločnosti sa neskôr vyvinulo tzv. reformačné hnutie, usilujúce sa o rovnoprávnosť miestnych obyvateľov so Španielmi.
Vojny za nezávislosť v ostatných španielskych kolóniách, ktoré trvali do roku 1824, znamenali pre časť kubánskeho obyvateľstva, usilujúceho sa o väčšiu nezávislosť od Španielska, určité povzbudenie, ale silná vojenská posádka na ostrove, dobre fungujúca kráľovská správa a niektoré ústupky kráľovských úradov v ekonomickej oblasti utlmili ich snahy o viac práv. Koloniálny režim ukončil kráľovský monopol na kúpu tabaku a umožnil tiež slobodný obchod medzi Kubou a ostatnými štátmi. Priaznivcov si získal aj dosadzovaním kreolských politikov do významných úradov. Napr. Francisco Arango y Parreño sa stal španielskym ministrom kolónií. V dvadsiatych rokoch 19. storočia tak dochádzalo iba k malým, izolovaným sprisahaniam a vzburám, ktoré boli rýchlo potlačené. Pozíciu španielskej vlády posilňovali aj obavy miestnych bielych obyvateľov z možného černošského povstania po prípadnom vyhlásení nezávislosti.V tridsiatych rokoch madridská vláda len ťažko pripúšťala kritiku svojej politiky voči ostrovu zo strany miestnych reformistických politikov. Ich dôležitým hovorcom bol novinár José Antonio Saco (1797 – 1879), usilujúci sa o zníženie ciel pre kubánsky tovar, voľný obchod so zahraničím a zrovnoprávnenie obyvateľov ostrova so Španielmi. Najmä za vlády generálneho kapitána Miguela Tacóna (1834 – 1837) bol on a ďalší kreolskí predstavitelia poslaní do vyhnanstva a len v samotnej Havane bolo uväznených 800 ľudí z politických dôvodov.
Strach z povstania černošského obyvateľstva a ich spoločenské postavenie, ktoré im spočiatku neumožňovalo zapojiť sa do politického života, v konečnom dôsledku spomaľovalo proces oslobodzovania Kuby spod španielskej nadvlády.
Bohatší Kreolovia boli závislí na práci otrokov a obávali sa, že bez španielskej pomoci by ich prípadnú hromadnú vzburu na ostrove nezvládli. Počet otrokov v kolónii totiž stále stúpal a v roku 1841 tvorili otroci už takmer 45 % obyvateľstva ostrova (všetkých Afroameričanov, vrátane tých slobodných bolo na ostrove 58 %). Podľa profesora Josefa Opatrného dosiahol počet obyvateľov afrického pôvodu na ostrove 58 % pred polovicou 40. rokov 18. storočia.Príkladom pre prípadnú vzburu otrokov mohlo byť ich rozsiahle povstanie na Hispaniole pod vedením Toussainta Louvertureho z prelomu 18. a 19. storočia. Po niekoľkých drobných černošských rebéliach v 18. storočí nasledovali na Kube už organizovanejšie, prvé v roku 1795 pod vedením Nicolasa Moralesa, a v roku 1812 ďalšie pod vedením Josého Antonia Apontea. Obe boli predčasne prezradené a rýchlo potlačené. Omnoho rozsiahlejšie bolo tzv. Rebríkové sprisahanie, španielsky Conspiración de la Escalera v roku 1843. Povstanie bolo tvrdo potlačené. Koloniálne úrady nechali 78 účastníkov v roku 1844 popraviť a stovky ďalších museli opustiť ostrov. Mnohí iní boli väznení alebo mučení. Vzbura dostala svoj názov práve po krutom mučení zadržaných rebelov priviazaných k rebríkom. Všetky tieto udalosti viedli miestne belošské obyvateľstvo k dočasnému potlačeniu myšlienok na prípadnú emancipáciu otrokov. Vplyvný kritik španielskej vlády, novinár José Antonio Saco, síce v 30. rokoch odmietal otrockú prácu, ktorá by sa podľa neho dala nahradiť okrem iného modernejšími technológiami, ale výraznejšie zapojenie Afroameričanov do politického života na Kube pre neho nebolo žiaduce. Jeho myšlienky prekonal zhruba o polstoročie neskôr hlavne José Martí zbúraním bariéry medzi oboma rasami na ostrove.
V 40. rokoch vzniklo na ostrove medzi stúpencami ostrovnej nezávislosti tzv. anexionistické hnutie. Jeho členovia si uvedomovali ekonomickú závislosť na Spojených štátoch a ich časť tiež tlak Veľkej Británie na zrušenie otroctva, zdroja lacnej pracovnej sily pre trstinové plantáže. Títo politici hľadali ochranu a inšpiráciu v južnej, otrokárskej časti Spojených štátov. Ďalšia časť videla vzor v prosperujúcom americkom severe. Spoločným cieľom oboch bolo pripojenie sa k USA. Plán výsadku z americkej pevniny, ktorý časť tohto hnutia vypracovala, však skončil neúspechom a jeho vodca Narciso López bol v roku 1851 popravený. Stúpenci spojenia sa s USA boli aktívni počas celej prvej polovice 50. rokov, kedy mohli počítať aj s väčšou podporou samotných Spojených štátov. Plán na odkúpenie Kuby Američanmi však nevyšiel a neúspechom skončilo i sprisahanie Ramóna Pinta, nového vodcu hnutia, ktorý bol roku 1855, rovnako ako López, popravený zadusením.
V 60. rokoch 19. storočia sa kreolskí Kubánci a ich politici, usilujúci sa o väčšie zrovnoprávnenie so španielskymi vládcami, združili do reformistickej strany. Jej predstavitelia združení okolo časopisu El Siglo požadovali pre kubánske obyvateľstvo rovnaké práva, aké mali ľudia v Španielsku, ďalej napr. slobodu tlače a postupné vyriešenie otázky otroctva, ktoré by nemalo poškodiť ich majiteľov. Reformistickí predstavitelia neskôr zasadli k stolu spolu s koloniálnymi úradníkmi. Rokovania s neústupnými Španielmi však v roku 1867 skončili veľkým neúspechom.
V polovici augusta 1867 vznikla v Bayame tajná organizácia, ktorá požadovala úplnú nezávislosť Kuby. Medzi jej členov patrili hlavne bohatí majitelia trstinových plantáží a príslušníci strednej triedy, jedným z jej vodcov bol aj právnik Carlos Manuel de Céspedes. Práve on vyhlásil po roku príprav 10. októbra 1868 ciele povstalcov a deklaroval neochotu Španielska priznať Kubáncom základné politické práva spojené s ekonomickým vykorisťovaním obyvateľov ostrova. Tým začala vojna za nezávislosť.Súčasťou mierovej zmluvy bola aj amnestia a sloboda pre otrokov bojujúcich na strane povstalcov – spolu s celkovým poklesom stavu černošského obyvateľstva na ostrove to viedlo v roku 1886 k zrušeniu otroctva. V hospodárskej oblasti došlo k prepojeniu kubánskej ekonomiky s ekonomikou Spojených štátov, keď napr. narastal záujem Američanov odkupovať cukor skôr v surovom stave. Politická situácia bola stále pomerne napätá, prejavilo sa to v roku 1879 tzv. maličkou vojnou, charakterizovanou bojom menšej časti rebelov proti mnohonásobnej španielskej presile, ktorá svojich nepriateľov počas roka 1880 porazila. Veľká časť Kubáncov však po skúsenostiach z minulej vojny nechcela v tejto dobe dospieť k nezávislosti Kuby násilím. Politici na ostrove sa v 80. rokoch sústredili skôr na zakladanie politických strán, postupne sa tu tiež zjednocovalo robotnícke hnutie.
Nespokojnosť s koloniálnym režimom postupne narastala. Kubánskym obyvateľom vadilo napr. veľmi obmedzené volebné právo, zlá situácia v školstve a korupcia úradov. Nový impulz boju za nezávislosť dodal kubánsky básnik a politik José Martí (1853 – 1895), žijúci v americkom exile. Presadzoval myšlienku "hispánskej Ameriky", ktorá sa musí ubrániť konkurencii anglosaskej Ameriky (hlavne USA) v kultúrnej, politickej i ekonomickej oblasti. Veľký ohlas vzbudili aj jeho názory na rasovú rovnoprávnosť. Svojimi myšlienkami inšpiroval mnoho príslušníkov svojho národa. Populárny bol najmä medzi robotníkmi a veľkú podporu získal aj v Latinskej Amerike. Martímu sa podarilo zjednotiť kubánskych politikov žijúcich v exile a v roku 1892 založil Kubánsku revolučnú stranu – Partido Revolucionario Cubano, ktorá postupne organizovala obnovenie bojov za nezávislosť. Vzťahy medzi obyvateľmi ostrova a španielskymi úradmi zhoršila ekonomická kríza v polovici 90. rokov, spôsobená snahou madridskej vlády obmedziť obchod so Spojenými štátmi.
Vo februári 1895 sa povstalecké jednotky pod velením Josého Martího a už osvedčených veliteľov Antonia Macea a Máxima Gómeza vylodili na Kube a obnovili boje. Hoci Martí 20. mája padol, povstalcom sa podarilo získať ďalšie pozície na celom ostrove a spôsobiť koloniálnej správe veľké problémy, keď ničením priemyslu a plantáží ochromili ekonomiku ostrova. Španieli postupovali počas vojny veľmi tvrdo proti domácemu vidieckemu obyvateľstvu, ktoré povstalcom poskytovalo podporu. Začalo sa násilné presídľovanie do "koncentračných táborov", kde zomreli tisíce ľudí hlavne v dôsledku nedostatku potravín. Tieto španielske opatrenia a narušenie svojich obchodov s Kubou donútili Spojené štáty americké uvažovať o intervencii. Madridská vláda na to roku 1897 reagovala vyhlásením kubánskej autonómie, ktorú však predstavitelia povstalcov rozhodne odmietli. Američania, ktorí už v tej dobe boli rozhodnutí získať nad Kubou celkovú kontrolu, dostali ďalší argument pre inváziu po výbuchu svojho krížnika Maine pred Havanou 17. februára 1898. Ultimátum Spojených štátov z apríla 1898, v ktorom sa požadovalo zastavenie všetkých vojnových akcií španielskych jednotiek na ostrove, by pomohlo vyhrať vojnu hnutiu za oslobodenie. Španieli ho prijať nemohli. V následnej španielsko-americkej vojne utrpelo Španielsko veľkú porážku a bolo nútené Parížskou mierovou zmluvou (1898) Kubu odstúpiť do správy Spojeným štátom americkým.
Vzťahy medzi zástupcami americkej vlády a kubánskymi politikmi od začiatku neboli dobré. Okupačná správa sa na jednu stranu snažila vylepšiť ostrovné školstvo (väčšinu populácie tvorili analfabeti), zdravotníctvo a vybudovať štátnu správu, do ktorej zapájala od začiatku miestnych predstaviteľov. Američania si však tiež dali za cieľ postupné ovládnutie aspoň časti tunajšej ekonomiky a jej pripútanie k vlastnému hospodárstvu. V roku 1900 sa v krajine uskutočnili voľby. V nich zvíťazili strany, ktoré neboli naklonené ďalšej spolupráci s USA. Ak však chceli kubánski predstavitelia ukončiť pobyt okupačnej armády, nemali inú možnosť ako prijať podmienky Spojených štátov.
K formálnemu podriadeniu Kuby slúžil Spojeným štátom tzv. Plattov dodatok – dokument, ktorý sa stal súčasťou vznikajúcej kubánsko-americkej zmluvy a tiež kubánskej ústavy. Pomenovaný bol po jeho navrhovateľovi, americkom republikánskom senátorovi Orvillovi Plattovi. Spojeným štátom umožňoval kontrolovať do určitej miery kubánsku zahraničnú politiku a presadzovať svoje ekonomické záujmy na ostrove. Súčasťou dodatku bolo aj právo na vybudovanie vojenskej základne na Kube. Po podpísaní dohody sa 20. mája 1902 Kuba stala samostatným štátom a pobyt americkej armády na ostrove sa oficiálne skončil. Prvým prezidentom sa stal Tomás Estrada Palma, politik známy svojím dobrým vzťahom so Spojenými štátmi.
V roku 1903 Spojené štáty potvrdili svoj vplyv na ostrove uzavretím hospodárskej dohody, ktorá upravovala clá na vyvážaný cukor v ich prospech. Ekonomika ostrova im bola podriadená aj v iných oblastiach. Na začiatku 20. storočia bola vo vlastníctve amerických majiteľov tretina všetkých najmodernejších cukrovarov vrátane jedinej miestnej rafinérie cukru, železničná doprava vo východnej časti ostrova a ďalej napr. mestská verejná doprava v Havane. Roku 1903 bola tiež podpísaná zmluva, na základe ktorej bola neskôr na Kube postavená americká vojenská základňa Guantánamo. Nestabilita novovzniknutej republiky si celkove trikrát vyžiadala zásah americkej armády.
Podstatou sporov kubánskych politických strán bol spočiatku konflikt medzi liberálmi so silnými pozíciami v regiónoch, hlásajúcimi aspoň čiastočné vymanenie sa spod vplyvu USA a konzervatívcami. Tí sa sústredili hlavne v Havane a patrilo medzi nich veľa stúpencov predchádzajúcej spolupráce so Španielskom. V prezidentských voľbách roku 1906 sa rozhodovalo medzi Partido Moderado (umiernenou stranou) s kandidátom Estradom Palmom a Partido Liberal (Liberálna strana), ktorá nominovala José Miguela Gómeza na úrad prezidenta a Alfreda Zayasa ako prípadného viceprezidenta. Volebné podvody Estradových priaznivcov a napätá politická atmosféra viedli nakoniec k bojkotu volieb liberálmi a zvoleniu Estradu Palmu. Následné ozbrojené povstanie liberálov ukončilo vládu Umiernenej strany. Na chaotickú situáciu v krajine, ktorá sa ocitla bez vlády, reagovali Spojené štáty vojenským zásahom. V rokoch 1906 – 1909 riadil Kubu americký guvernér Charles Magoon, za pôsobenia ktorého došlo k vybudovaniu kubánskej armády a vylepšeniu volebného systému.Počas následnej vlády prezidenta José Gómeza (1909 – 1913) došlo v roku 1912 k černošskému povstaniu, ktoré kubánske vojsko brutálnym spôsobom potlačilo (3000 mŕtvych Afroameričanov). Dôvodom povstania bola hlavne diskriminácia černochov v armáde a štátnej správe spolu s obmedzeným volebným právom pre túto skupinu obyvateľov. Mario García Menocal, konzervatívny politik, ktorý bol prezidentom od roku 1913 do roku 1921 pokračoval v politike intenzívnej spolupráce s USA. V čase jeho pôsobenia došlo k hospodárskej konjunktúre, spôsobenej rastom cien cukru v súvislosti s prvou svetovou vojnou. Volebné víťazstvo Menocala roku 1917 bolo podľa niektorých historikov sfalšované a vyvolalo opäť ozbrojenú revoltu liberálov pod vedením José Gómeza a Alfreda Zayasa. Spojené štáty sa počas konfliktu postavili na stranu súčasného prezidenta a vykonali na ostrove už tretí výsadok svojej námornej pechoty. Úlohou armády bolo hlavne ochrániť majetok amerických občanov. Aj týmto spôsobom však USA umožnili Menocalovi povstanie tvrdo potlačiť. V tom istom roku prebehol na Kube generálny štrajk za zvýšenie miezd, ktorému musela nakoniec Menocalova vláda ustúpiť a akceptovať požiadavky štrajkujúcich. Zjednotenie robotníckych odborov a napojenie ich časti na ľavicové myšlienky malo v tej dobe veľký vplyv na neskorší vývoj udalostí v kubánskej spoločnosti. V čase, keď stál v jej čele Alfredo Zayas (1921 – 1924), krajina prekonala hospodársku krízu, na ktorej riešení sa poskytnutím úveru podieľali Spojené štáty.
Roku 1925 nastúpil do úradu prezidenta generál Gerardo Machado, ktorého režim sa stal postupne diktatúrou a dostal po ňom meno – Machadado. Jeho pôvodný program hospodárskej obnovy bol čoskoro doplnený tvrdým postupom voči opozícii. V reakcii na Machadovu zmenu ústavy z roku 1928, ktorá predĺžila jeho funkčné obdobie a zvýšila jeho právomoci, sa proti nemu postavili pravicoví politici, študentské organizácie aj robotnícke hnutia. Situácia v krajine sa zhoršila po Veľkej hospodárskej kríze v roku 1929, kedy o prácu prišla viac ako štvrtina zamestnancov. Napriek policajnému teroru (najmä vraždeniu politických odporcov) opozícia v krajine silnela a hrozila tu občianska vojna. Machado však strácal podporu vládnych vojsk a prestali ho podporovať aj Spojené štáty, ktoré sa v čase úradovania prezidenta Franklina Roosvelta snažili zlepšiť svoju politiku voči Latinskej Amerike. Diktátor sa preto musel v auguste 1933 vzdať moci a Kubu opustil.
Vo vzniknutom bezvládí sa moci postupne ujal seržant Fulgencio Batista (1901 – 1973). Ten svoje postavenie na prelome rokov 1933 a 1934 upevnil čistkou v armáde a tiež dosadením politicky spriazneného plukovníka Carlosa Mendietu do úradu prezidenta republiky. Pomohla mu najmä jeho zahraničná politika od začiatku orientovaná na USA. Čoskoro sa prejavil ako populista a demagóg, ktorý si však dokázal získať náklonnosť bežných ľudí. Po odstúpení Mendietu v roku 1935 riadil štát pomocou prezidentov úplne oddaných jeho osobe. Z nich však žiadny nemal skutočné právomoci. On sám sa do čela štátu nechal zvoliť až v roku 1940. Ako spočiatku populárny politik presadil napríklad v tom istom roku pre Kubu pokrokovú ústavu, ktorá okrem iného garantovala všetky práva ženám, zaviedla osemhodinový pracovný čas pre robotníkov s celkovou dĺžkou pracovného týždňa 44 hodín a priznala im právo na mesačnú platenú dovolenku. V roku 1944 sa z kubánskej politiky stiahol, ale na prelome 40. a 50. rokov už bol v spojení s časťou vojenského velenia, aby si pripravil pôdu pre svoj prípadný návrat.Na ostrove vládli od roku 1944 tzv. Auténticos – naozajstná kubánska revolučná strana, ktorá násilne postupovala proti komunistom a členom odborov. Jej najväčší oponent bola tzv. Ortodoxná strana kubánskeho ľudu – Partido del Pueblo Cubano - Ortodoxo (skrátene Partido Ortodoxo, teda Ortodoxná strana) kritizujúca najmä rozsiahlu vládnu korupciu. Pravdepodobné víťazstvo kandidáta tejto strany vo voľbách roku 1952 Roberta Agramonteho prekazil prevrat Fulgencia Batistu, ktorý sa opäť chopil moci s pomocou niektorých dôstojníkov kubánskej armády. Počiatočnú popularitu si získal odsúdením úplatkárstva predchádzajúceho vedenia krajiny a toleranciou opozície. Kritiku časti politikov si však vyslúžil zrušením ústavy z roku 1940. Jedným z Batistových oponentov bol aj právnik Fidel Castro (nar. 1926), ktorý sa v januári 1953 výrazne podieľal na založení organizácie zvanej Hnutie mládeže storočia. K tomuto združeniu patrili hlavne mladí ľudia zo stredných vrstiev, napojení na Ortodoxnú stranu. V protiklade k Batistovu režimu, úzko prepojenému s USA, usilovali o skutočne nezávislú Kubu a inšpirovaní José Martím sa rozhodli násilne zvrhnúť nového diktátora.
26. júla 1953 bola podniknutá ozbrojená akcia s cieľom zlikvidovať Batistovu vládu, keď 200 členov Hnutia mládeže storočia pod velením Fidela Castra zaútočilo na kasárne Moncada v Santiagu de Cuba a na vojenskú posádku v Bayame. Obsadiť pevnosť Moncada a ani kasárne v Bayamo sa im však nepodarilo a 68 zajatých povstalcov zastrelili vládni vojaci v ten istý deň. Veľká časť ďalších, medzi nimi aj Castro, bola zatknutá a uväznená. Počas súdneho konania zverejnil Fidel Castro svoje politické požiadavky. Jeho cieľom bolo obnovenie ústavy z roku 1940, rozdelenie časti pôdy medzi malých poľnohospodárov, získanie podielu na zisku podnikov pre robotníkov, roľníkov a ostatných zamestnancov a ďalej zabavenie majetku získaného korupciou. Po amnestii v polovici roka 1955 premenovali prepustení útočníci na kasárne Moncada svoje Hnutie mládeže storočia na Hnutie 26. júla (Movimiento 26 de Julio). Časť z nich sa následne odobrala do mexického exilu, kde uzavreli spojenectvo s opozičnou organizáciou študentov havanskej univerzity – tzv. Revolučným direktóriom.
V decembri roku 1956 sa 82 členov združenia pod velením Fidela Castra vylodilo na Kube a začalo viesť proti Batistovmu režimu v pohorí Sierra Maestra partizánsku vojnu. Postupne sa mohli oprieť o podporu a zásobovanie mestských pobočiek svojho združenia. Po počiatočných neúspechoch sa územie kontrolované nimi začalo zväčšovať. Tu povstalci získavali svojím socialistickým programom na svoju stranu veľkú časť miestnych obyvateľov, nespokojných s krutou a skorumpovanou Batistovou vládou. Ten počas svojho pôsobenia v úrade posilnil ozbrojené zložky svojho režimu, najmä tajnú políciu, ktorá po dobu jeho vlády zavraždila spolu zhruba 20 000 ľudí. V marci 1957 sa bojovníkov zo Sierra Maestry rozhodli podporiť študenti z Revolučného direktória útokom na Batistov palác. Miestne vládne jednotky ich však zmasakrovali. V prvej polovici roka 1958 sa ukázalo, že Batistove vojská vybavené najmodernejšou technikou, nedokážu na čele s neschopnými veliteľmi čeliť horšie vyzbrojeným, ale v horskom prostredí dobre manévrujúcim povstalcom. Po úspešnom prenesení partizánskej vojny v auguste 1958 do ostatných provincií došlo na ostrove v októbri toho istého roku k celonárodnému povstaniu. 2. januára 1959 obsadili revolucionári Havanu a boje skončili ich víťazstvom, Batista opustil krajinu už v noci na 1. januára.
Po Batistovom páde sa snažila krajinu riadiť vláda dočasného prezidenta Manuela Urrutia. Skutočnú moc mal však v rukách Fidel Castro, pretože ovládal armádu. Jeho vplyv bol potvrdený vo februári 1959, kedy sa stal ministerským predsedom. Jeho cieľom nebolo v krajine zaviesť prvky parlamentnej demokracie, ale všetku moc koncentrovať do rúk svojej vlády. Zákonom o agrárnej reforme z mája toho istého roku, ktorá rozdelila veľkú časť súkromnej pôdy drobným roľníkom, sa jeho krajina začínala prikláňať k socializmu. Pozemková reforma prispela k zhoršeniu vzťahov so Spojenými štátmi, a napätie medzi oboma štátmi ešte viac stúplo, keď USA v polovici roka 1960 odmietli kúpiť zazmluvnené dodávky cukru. Kuba na to v auguste reagovala znárodnením amerických cukrovarov, rafinérií a ďalšieho veľkého majetku. Medzitým však už vo februári toho istého roku bola podpísaná zmluva o rozsiahlej hospodárskej spolupráci so Sovietskym zväzom. V celkovom vymaňovaní sa z vplyvu USA sa Kuba roku 1960 dostala definitívne do komunistického tábora a v zahraničnej politike sa orientovala hlavne na Sovietsky zväz. Podľa niektorých historikov to bolo aj vinou necitlivého amerického prístupu.Jedným z úspechov novej vlády bola práca na rýchlom odstraňovaní nevzdelanosti kubánskeho obyvateľstva. Podľa Richarda Gotta tu pred víťazstvom kubánskej revolúcie bolo až 40 % analfabetov. V rámci tejto kampane dokázalo 100 000 učiteľov z radov študentov stredných a vysokých škôl za jediný rok 1961 naučiť čítať a písať viac ako milión ľudí. Ten istý rok Kubánci postavili 3000 škôl a začali vylepšovať celý školský systém. Iný názor na odstraňovanie negramotnosti na Kube má práca Kirbyho Smitha a Huga Llorenseho, ktorí v nej s využitím štatistiky OSN uvádzajú, že miera gramotnosti na ostrove bola pred nástupom Castrovej vlády vyššia (76 % v rokoch 1950 – 1953). Tento údaj je však zavádzajúci, pretože jednak vznikol ešte pred začiatkom revolučnej vojny a Batistových represii (v tom čase úroveň školstva výrazne klesla) a mnohí iní autori navyše pochybujú o jeho hodnovernosti. Autori Smith a Llorens znižujú tiež hodnotu úspechov novej vlády poukazujúc na to, že ešte v roku 1995 údajne nevedeli čítať a písať 4 % kubánskej populácie.
V reakcii na znárodňovanie kubánskeho priemyslu a obmedzovanie pozemkového vlastníctva (oboje bolo z veľkej časti v americkom vlastníctve), odvolali nakoniec USA v októbri 1960 z ostrova svojho veľvyslanca a na začiatku roku 1961 prerušili diplomatické vzťahy s Havanou. Rozhodli sa riešiť nastávajúci konflikt silou. Aby sa vyhli zhoršeniu ich vzťahov s ostatnými krajinami, dali prednosť tajnej operácii CIA bez oficiálnej účasti armády. Následné vylodenie v Zátoke svíň bolo však zle naplánované a v dôsledku len čiastočnej podpory americkej vlády operácia skončila neúspechom. Celá akcia ešte viac zhoršila vzťahy oboch krajín a posilnila Castrovu pozíciu na ostrove. Kubánsky predseda vlády využil situáciu a ešte viac centralizoval stranícky systém na ostrove, keď Hnutie 26. júla a ďalšie dve strany zlúčil v júli 1961 do tzv. Zjednotených revolučných organizácií (ORI). Potom sa upevnili aj väzby medzi kubánskym vodcom a vedením Sovietskeho zväzu.
Sovietska vláda sa v máji 1962 v rámci súperenia s USA počas studenej vojny rozhodla výraznejšie posilniť svoje vojenské postavenie v Karibiku. Výstavbu ich raketových základní odhalili Američania v októbri toho istého roku a americký prezident Kennedy na to reagoval námornou blokádou ostrova. Vo vyhrotenej situácii studenej vojny, kedy sa svet ocitol na pokraji jadrovej katastrofy, sa obe veľmoci nakoniec dohodli. Výsledný kompromis znamenal uznanie Castrovej vlády zo strany Spojených štátov a odstránenie sovietskych raketových základní. Z celého rokovania a výslednej dohody bola úplne vynechaná kubánska vláda, ktorá sa svojimi radikálnymi pozíciami snažila celú krízu skôr vyhrotiť a cítila sa byť poškodená výsledným sovietskym postojom. Fidel Castro svoj nesúhlas s dohodou zopakoval aj na rokovaní v Moskve s Nikitom Chruščovom v máji 1963, to však nezabránilo uzavretiu zmlúv o prehĺbení sovietskej pomoci Kube v ekonomickej oblasti.
Mierne zhoršenie vzťahov s moskovskou vládou, ktoré sa však neprejavilo v hospodárskej oblasti, trvalo až do konca 60. rokov. Svoju úlohu v tomto dočasnom zhoršení zohral aj čiastočný nesúhlas Sovietskeho zväzu s politikou tzv. vývozu revolúcie spojeného s kubánskym vodcom Ernesto Che Guevara zabitým v roku 1967 v Bolívii. Fidel Castro v 60. rokoch pokračoval vo svojej autoritatívnej politike, pripravený tvrdo potlačiť akýkoľvek nesúhlas so svojimi názormi. Aby posilnil svoju pozíciu, zavŕšil v roku 1965 direktívnym spôsobom proces straníckej centralizácie premenovaním Jednotnej strany socialistickej revolúcie (nástupkyne ORI) na Komunistickú stranu Kuby. V roku 1968 bola obmedzená tvorivá sloboda a roku 1971 boli uzavreté hranice, aby sa zabránilo kubánskym obyvateľom opustiť svoj ostrov.
V polovici 70. rokov sa Spojené štáty pokúsili zlepšiť vzťahy s Kubou. Rokovania, ktoré vznikli z iniciatívy amerického ministra zahraničia Henryho Kissingera však stroskotali v roku 1976, predovšetkým v dôsledku výraznej vojenskej angažovanosti Castrovej vlády počas Angolskej občianskej vojny. Účasť niekoľkých tisícok kubánskych vojakov v tomto konflikte na prelome rokov 1975 – 1976 totiž Američania nemohli prijať. Podľa niektorých autorov však Spojené štáty nikdy nechceli vzťahy s Castrovou Kubou reálne vylepšiť a kubánska angažovanosť v Angole bola len zámienkou na ukončenie rokovaní. Kuba svoje zapojenie v Angole opisovala ako internacionálnu pomoc ľavicovo orientovanej angolskej vláde, ktorá čelila viacerým inváziám zo strany susedného Zairu a apartheidovskej Južnej Afriky, ktoré podporovali angolskú pravicovú opozíciu. Vojenská účasť Kuby v Angole bola naozaj bezprecedentná (Kuba tam so súhlasom angolskej vlády poslala vyše 25 000 vojakov) a je jediným známym prípadom, keď nejaká krajina tretieho sveta tak výrazne vojensky intervenovala v inej, geograficky tak vzdialenej krajine. V menšej miere bola Kuba v 70. rokoch vojensky angažovaná aj v Etiópii.
Celková pozícia Castrovho režimu zostávala na prelome 70. a 80. rokov pomerne silná, sčasti  preto, že v určitých obdobiach umožňoval opustiť Kubu aj veľkým skupinám svojich odporcov. Bolo to predovšetkým v situáciách, keď mu odchod členov opozície zabezpečoval uvoľnenie napätia na ostrove. Obdobie s najvýraznejším odlivom odporcov bolo medzi aprílom a októbrom 1980, kedy približne 125 000 obyvateľov ostrova odplávalo z prístavu Mariel do Spojených štátov.Hospodársku situáciu v krajine v druhej polovici 60. rokov komplikovala americká obchodná blokáda a Castrové ekonomické experimenty, ako napríklad snaha zredukovať výplatu miezd a viac sa spoliehať na dobrovoľnú prácu zamestnancov. Pokračovala ekonomická spolupráca so Sovietmi, ktoru potvrdil vstup Kuby do RVHP v roku 1972. Plánovaná modernizácia kubánskeho priemyslu sa podarila len čiastočne. Hlavným zdrojom príjmov zostával aj v 70. rokoch najmä cukor, v menšej miere tabak a ťažba niklu.Dôležitou udalosťou v rámci vnútornej politiky režimu bol v roku 1989 súdny proces s generálom Arnaldom Ochoom a ďalšími vysokými funkcionármi, ktorí boli obvinení z pašovania drog a korupcie. V júli 1989 bol Ochoa spolu s tromi ďalšími obvinenými na základe rozhodnutia súdu zastrelený. Generál Ochoa bol členom ústredného výboru komunistickej strany a jeho význam podčiarkuje aj fakt, že sa o ňom občas hovorilo ako o možnom nástupcovi Fidela Castra. Podľa historika Vladimíra Nálevku sa nedá úplne vylúčiť, že do obchodu s drogami bol z politických dôvodov zapletený aj sám kubánsky prezident a poprava tohto vysokého dôstojníka mala azda zastrašiť opozíciu vo velení kubánskej armády. S tým nesúhlasí vo svojej knihe Richard Gott, keď poukazuje na inak vysokú úroveň morálky vedúcich kubánskych politikov v týchto záležitostiach. Kubánska verejnosť bola celou kauzou, v histórii režimu výnimočnou, zaskočená.
V roku 1989 ekonomicky upadajúci Sovietsky zväz výrazne znížil svoje veľmocenské ambície a zredukoval svoju pomoc Kube. Do roku 1993 ju nástupnícke Rusko takmer úplne zastavilo. Hlavným problémom pre ostrov bola strata dodávok ruskej ropy, ktorá mala zničujúci účinok na kubánsky priemysel. Na začiatku 90. rokov dochádzalo denne k niekoľkohodinovému vypínaniu elektrického prúdu, v dôsledku nedostatku pohonných hmôt klesla poľnohospodárska produktivita a nastal aj nedostatok spotrebného tovaru. Vplyvom zlej hospodárskej situácie musel kubánsky režim v niektorých oblastiach prijať prvky trhového hospodárstva, týkalo sa to najmä turizmu, bol tiež prijatý americký dolár ako druhá mena. Od roku 1993 boli zriaďované poľnohospodárske družstvá. Na rozdiel od starších štátnych statkov mohli o sebe oveľa viac rozhodovať. Mohli napríklad vlastniť svoje produkty, voliť vedenie, kontrolovať svoje účty a pod. Súkromní farmári sa tiež mohli vrátiť na trh. Komunistická podstata represívneho režimu však zostávala nezmenená.Súčasťou zmien v Castrovej politike bolo aj zlepšenie zahraničných vzťahov s Európskou úniou a niektorými inými krajinami, ako napríklad Španielskom. Spojené štáty však ešte viac pritvrdili vo vzťahu ku Kube, keď v roku 1996 prijali tzv. Helms-Burtonov zákon, zosilňujúci ekonomické sankcie voči ostrovu. Na začiatku 90. rokov kubánska vláda zmiernila svoj postoj k cirkvám, keď napríklad umožnila veriacim členstvo v komunistickej strane, roku 1998 potom dokonca ostrov navštívil pápež Ján Pavol II., ktorý tu kritizoval americké snahy izolovať Kubu.
Ak sa nebudú brať do úvahy čiastočné zmeny v ekonomickej oblasti, život na Kube sa v prvých deviatich rokoch nového tisícročia príliš nezmenil. Režim Fidela Castra bol od konca 60. rokov vždy pripravený potlačiť akúkoľvek názorovú opozíciu, stalo sa tak napríklad aj v roku 1999, kedy boli zatknutí niektorí jej príslušníci, najznámejší z nich bol Vladimiro Roca. Za dokument, ktorý kritizoval ekonomickú politiku vlády, bol on a niekoľko ďalších členov jeho skupiny odsúdený na niekoľkých rokov väzenia. V roku 2003 bolo zatknutých ďalších 75 členov opozície.  Medzinárodné organizácie a štáty západnej Európy stále obviňujú na základe týchto a ďalších skutočností predstaviteľov Kuby z porušovania ľudských práv. Kubánska vláda, naopak, na svoju obhajobu vyzdvihuje bezplatnosť lekárskej starostlivosti, vzdelávania, v niektorých prípadoch i ubytovania a základných potravín. Popiera aj existenciu politických väzňov. Niektorí skúsení zahraniční pozorovatelia a historici opisujú v poslednom desaťročí predsa len určité sklamanie a stratu ilúzií veľkej časti kubánskeho ľudu, ktorý pochybuje o správnosti niektorých pôvodných cieľov Kubánskej komunistickej strany, založených na sociálnej rovnosti obyvateľov ostrova.V roku 2006 prezident Fidel Castro zo zdravotných dôvodov odstúpil z väčšiny svojich funkcií, ktoré po ňom prevzal jeho brat Raúl (nar. 1931). Ten bol dokonca už koncom 50. rokov považovaný za väčšieho radikála (niekedy politicky ešte viac orientovaného doľava) než jeho predchodca, ktorého vždy silno podporoval. Aj keď s tým napr. niektorí kubánski exiloví činitelia v minulosti nesúhlasili, zdá sa nepravdepodobné, že pod jeho vedením sa politická situácia v krajine zmení.
COE, Michael; SNOW. Svět předkolumbovské Ameriky.  1. vyd.  Praha : Knižný klub, 1997.       ISBN 80-7176-519-8.    
OPATRNÝ, Josef. Stručná historie států – Kuba.    Praha : Libri, 2002.       ISBN 80-7277-089-6.    
POLIŠENSKÝ, Josef. Stručné dějiny Kuby.    Praha : Nakladateľstvo politickej literatúry, 1964.           
GOTT, Richard. Kuba – Nové dějiny.    Praha : BB Art, 2005.       ISBN 80-7341-678-6.    
NÁLEVKA, Vladimír. Fidel Castro – Podzim diktátora.    Praha : Epocha, 1996.       ISBN 80-9021-293-X.    
KAŠPAR, Oldřich. Dějiny karibské oblasti.    Praha : Nakladatelství Lidové noviny, 2002.       ISBN 80-7106-557-9.
Renaisssance and Decay: a comparison of socioeconomic indicators in pre-Castro and current-day Cuba - Latinskoamerické informačné centrum, University of Texas at Austin (po anglicky)
Kuba za Raúla Castra nie je slobodnejšie, varujú ochrancovia ľudských práv, idnes.cz
Tento článok je čiastočný alebo úplný preklad článku Dejiny Kuby na českej Wikipédii.
Dejiny Limy, hlavného mesta Peru, začali 18. januára 1535 založením mesta španielskym conquistadorom Franciscom Pizarrom. Mesto bolo založené v údolí rieky Rímac v oblasti osídlenej Yschmami, ktorí tvorili súčasť ríše Inkov. Roku 1543 sa Lima stala hlavným mestom vicekráľovstva Peru a sídlom súdu Real Audiencia. V roku 1551 bola založená najstaršia univerzita v Latinskej Amerike, v roku 1563 ju nasledovalo divadlo. V 17. storočí mesto napriek zemetraseniam aj hrozbe v podobe pirátov prosperovalo ako centrum rozsiahlej obchodnej siete. V 18. storočí však kvôli bourbonským reformám začalo upadať.
Obyvateľstvo Limy hralo v rokoch 1821 – 1824 významnú úlohu v peruánskej vojne za nezávislosť; mesto bolo sužované aj zo strany royalistov, aj zo strany povstaleckých armád. Po získaní nezávislosti sa Lima stala hlavným mestom novej Peruánskej republiky. V polovici 19. storočia zažívala krátke obdobie prosperity až do vypuknutia druhej tichomorskej vojny medzi Peru a Bolíviou na jednej strane a Čile na druhej strane v rokoch 1879 – 1883, kedy bolo mesto obsadené a vyplienené čilskými jednotkami. Po skončení vojny Lima prechádzala obdobím populačného rastu aj urbanistického rozvoja. Značný populačný nárast nastal najmä v 40. rokoch 20. storočia vďaka prisťahovalcom z peruánskych Ánd. To prispelo aj k veľkému rozšíreniu slumových mestečiek (známych ako pueblos jóvenes) na predmestiach Limy, pretože úrady nedokázali rozširovanie mesta udržať pod kontrolou.
V roku 1988 bolo historické centrum mesta zapísané na zoznam kultúrneho dedičstva UNESCO.
V predkolumbovskej ére bola oblasť dnešnej Limy osídlená niekoľkými skupinami andských Indiánov. Pred ovládnutím údolia riek Rímac a Lurín ríšou Inkov boli miestni Indiáni združení v Ychsmackom zväze. Ich prítomnosť zanechala na oblasti stopy v podobe 40 pyramíd a zavlažovacieho systému v údoliach. V 15. storočí Inkovia oblasť dobyli a na miestach ako Pachacamac postavili svoje vlastné verejné budovy. Pachamac, ležiaci asi 30 kilometrov na juhovýchod od Limy, bol najväčším mocenským centrom v oblasti a svoj vplyv si udržal až do španielskej conquisty.Roku 1532 porazila skupina španielskych conquistadorov vedených Franciscom Pizarrom posledného inkského cisára Atahualpu a hneď na to prevzala kontrolu nad ríšou Inkov. Pretože bol Pizarro menovaný guvernérom všetkých území, ktoré dobyl v mene španielskej koruny, hľadal vhodné miesto pre založenie svojho hlavného mesta. Prvá voľba padla na mesto Jauja, ktoré sa nachádzalo hlboko v Andách. Jeho poloha sa nakoniec ukázala byť nevhodnou pre veľkú nadmorskú výšku a veľkú vzdialenosť od mora. Španielski prieskumníci neskôr podali správy o údolí rieky Rímac, ležiacom v blízkosti Tichého oceánu, kde sa nachádzalo množstvo pitnej vody, zásoby dreva, rozsiahle polia a kde bolo dobré podnebie. Tu Francisco Pizarro 18. januára 1535 založil svoje nové hlavné mesto, Ciudad de los Reyes – Mesto kráľov; meno Lima je skomolenina názvu Rímac.V auguste 1536 Limu, rovnako ako aj staré hlavné mesto Inkov Cuzco, obliehala armáda  Manka Cápaca II., vodcu inkských povstalcov proti španielskej koloniálnej moci. Francisco Pizarro v Lime disponoval len stovkou španielskych vojakov a väčším oddielom Indiánov. Obliehanie trvalo šesť týždňov a Španielom sa povstalcov po tvrdých bojoch v mestských uliciach i okolí podarilo poraziť. Španieli dosiahli víťazstvo aj v Cuzcu; na oboch víťazstvách sa značne podieľali ich indiánski spojenci. Dňa 3. novembra 1536 španielska koruna potvrdila založenie mesta a 7. decembra 1537 udelil cisár Karol V. Lime mestský znak.
Po ďalších niekoľko rokov zažívala Lima nepokoje spôsobené spormi medzi jednotlivými frakciami samotných Španielov, medzi prívržencami dvoch znepriatelených súperov Francisca Pizarra a Diega Almagra. Roku 1538 bol Almagro zavraždený a roku 1541 stúpenci jeho syna Diega v Lime zavraždili aj Francisca Pizarra. Diego Almagro mladší sa ujal vlády. Ale čoskoro na to dorazil splnomocnenec španielskeho kráľa Cristóbal vaca de Castro, ktorý sa zmocnil Limy a v roku 1543 porazil Almagra i jeho prívržencov, čím skončila najkrvavejšia občianska vojna koloniálneho obdobia v Peru.V tom istom čase, v roku 1543, bolo mesto ustanovené za hlavné mesto vicekráľovstva Peru a stalo sa sídelným mestom súdu Real Audiencia, ktorý mal presadzovať spoločne s vicekráľom politiku španielskeho kráľa voči conquistadorom v Peru. V roku 1551 bola v Lime založená prvá univerzita a v roku 1584 prvá kníhtlačiareň. Lima sa stala dôležitým strediskom rímskokatolíckej cirkvi v Peru; roku 1541 tu bola založená diecéza, ktorá bola o päť rokov neskôr povýšená na arcidiecézu. Taktiež bola sídlom inkvizície. Na rozdiel od španielskych kolónií v Západnej Indii sa dŕžavám na tichomorskej strane amerického pobrežia vyhýbali nájazdy anglických a francúzskych pirátov, pretože ani Francúzi, ani Angličania neboli na mori tak zdatní a skúsení, ako Španieli a Portugalci, aby si mohli dovoliť cestu do Pacifiku cez Magalhãesov prieliv. Španielska pacifická flotila tak zvyčajne nepotrebovala žiadnu ochranu ani pri preprave drahocenných nákladov.
Prvý pirát, ktorý sa v Pacifiku objavil, bol v roku 1576 Angličan John Oxenham, ktorý pristál na karibskom pobreží Panamy, prešiel Panamskou šijou a na pacifickom pobreží postavil s pomocou Indiánov a utečených otrokov malú loď, ktorou ohrozoval španielske lode. Španieli však jeho loď čoskoro dostihli, zničili a Oxenhama s ďalšími spoločníkmi inkvizičný tribunál v Lime odsúdil na smrť. Začiatkom roka 1579 však do Pacifiku Magalhãesovým prielivom prenikol Francis Drake, ktorý na svojej lodi Pelikán prepadával a drancoval väčšinou prekvapené a nepripravené španielske kolónie na pobreží. 15. februára Drake priplával do prístavu v Lime a vylúpil a zničil obchodné lode. Vicekráľ Francisco de Toledo sa odhodlal na akciu a zorganizoval trestnú výpravu pod velením Pedra Sarmienta de Gamboy, ktorý sa podujal Drakea stíhať. Španielom sa nepodarilo chytiť samotného Drakea, ale zahradili cestu späť na juh a Angličania sa tak museli späť do Európy vrátiť cez Tichý a Indický oceán. Francisco de Toledo v Lime potom venoval svoju pozornosť zvýšeniu bezpečnosti amerických osád; dal v prístave Callao postaviť Armada del Mar del Sur – Južné loďstvo a opevniť peruánske prístavy proti pirátom.
V 17. storočí v Lime prebiehal rozsiahly zahraničný obchod, ktorý vicekráľovstvo Peru zapojil do kontaktov s ostatnými oblasťami Ameriky, Európy i Ďalekého východu. Obchodníci exportovali peruánske striebro cez neďaleký prístav Callao a vymieňali ho na trhu v Portobele v dnešnej Paname za dovezený tovar. Táto prax však bola vynútená zákonom, pretože španielske úrady vyžadovali, aby všetok zámorský obchod s vicekráľovstvom Peru prechádzal cez Callao. Výsledná ekonomická prosperita Limy sa odrážala na rapídnom raste populácie; v roku 1619 mala Lima asi 25 000 obyvateľov a roku 1687 už 80 000. V Lime vládla predovšetkým belošská koloniálna šľachta, oproti tomu vplyvní vlastníci pôdy vo vnútrozemí a Cuzcu boli miešanci a indiánske komúny. V roku 1650 žilo na pobreží a v hlavnom meste tiež až 60 000 černochov.
Lime sa však nevyhýbali ani prírodné pohromy. Dňa 20. októbra a 2. decembra 1687 mesto postihli mohutné zemetrasenia, ktoré poškodili väčšinu mesta a jeho okolia. Nadväzujúce epidémie a nedostatok potravín spôsobili do roku 1692 pokles populácie Limy pod hranicu 40 000 obyvateľov. Druhým nebezpečenstvom bola prítomnosť pirátov a korzárov v Tichom oceáne. Holandská námorná expedícia zaútočila v roku 1624 na prístav Callao, ale vicekráľovi Diegovi Fernándezovi de Córdoba sa podarilo Holanďanov odraziť. V 80. rokoch 17. storočia sa vo vodách Tichého oceánu rozmáhali aktivity anglických bukanierov, až kým sa im v roku 1690 obchodníci z Limy nepostavili na odpor. V rokoch 1684 – 1687 nechal vicekráľ Melchor de Navarra y Rocafull ako preventívne opatrenie vybudovať limské mestské opevnenie.Zemetrasenie z roku 1687 znamenalo koniec prosperity mesta, k čomu prispelo niekoľko faktorov: úpadok obchodu aj ťažby striebra a vysoká konkurencia zo strany ďalších koloniálnych miest ako Buenos Aires. K týmto problémom sa 28. októbra 1746 pripojilo ďalšie veľké zemetrasenie, ktoré mesto veľmi poškodilo a zničilo prístav Callao, čo si za vlády vicekráľa José Antonia Mans de Velasco vyžiadalo veľkú prestavbu mesta. Táto katastrofa viedla aj k veľkému rozvoju náboženského života a od októbra 1746 sa každý rok v sprievode nesie obrázok Krista známeho ako Pán zázrakov.Na sklonku koloniálnej éry, za vlády bourbonskej dynastia v Španielsku, sa aj v Lime presadili a dianie ovplyvňovali myšlienky osvietenstva. Počas tohto obdobia boli postavené mnohé nové budovy, napríklad Plaza de Toros de mesta Akko (aréna pre býčie zápasy), aréna pre kohútie zápasy, alebo ústredný cintorín. Veľké mestské arény pre zápasy zvierat boli postavené preto, aby sa organizovanie zápasov pritiahlo na jedno miesto, lebo dovtedy boli kohútie a býčie zápasy roztrúsene po celom meste; cintorín potom mal ukončiť pochovávanie v kostoloch, ktoré úrady považovali za nehygienické.
V 2. polovici 18. storočia Limu značne zasiahli bourbonské reformy, stratila svoje dominantné postavenie v zámorskom obchode a dôležitá ťažobná oblasť horného Peru bola prevedená pod správu vicekráľovstva Río de la Plata. Tento hospodársky úpadok tak urobil limské elity závislejšie od kráľa a cirkvi, a tým sa zdráhali podporovať ideu nezávislosti. V druhom desaťročí 19. storočia, počas zúriacich juhoamerických vojen za nezávislosť, sa Lima stala baštou royalistov vedených silným španielskym vicekráľom José Fernandom de Abascal y Sousa.
Dňa 7. septembra 1820 vpadla do oblasti spojená expedícia čilských a argentínskych povstalcov vedená generálom José de San Martínom, ktorá však nenapadla samotné mesto. Vicekráľ José de la Serna, ktorý čelil námornej blokáde aj guerrillovým útokom na súši, bol tým donútený v júli 1821 evakuovať Limu a zachrániť tak svoju royalistickú armádu. V obavách pred ľudovým povstaním pozvala mestská rada San Martína do mesta, kde bola na jeho žiadosť podpísaná deklarácia nezávislosti. Vojna tým však neskončila a počas ďalších dvoch rokov sa Lima dostala niekoľkokrát do rúk oboch strán. V čase bitky pri Ayacucha 9. decembra 1824, kedy bolo o výsledku vojny rozhodnuté, bola Lima vojnou výrazne poznamenaná.
Po skončení vojny za nezávislosť sa Lima stala hlavným mestom novej Peruánskej republiky, ale ekonomická stagnácia a politický úpadok zastavili jej rozvoj. Obdobie stagnácie skončilo v 50. rokoch 19. storočia, kedy vzrástli v súkromnom aj verejnom sektore výnosy z vývozu guána, čo viedlo k rýchlemu rozvoju mesta. V nasledujúcich dvoch desaťročiach štát zabezpečoval výstavbu veľkých verejných budov, ktoré nahradili budovy koloniálnej správy; vznikla napríklad budova centrálnej tržnice, bitúnkov, azyl pre duševne chorých, väznica, či nemocnica Dos de Mayo. Zlepšenie sa premietlo aj do výstavby komunikácií; roku 1850 bola dokončená železnica medzi Limou a Callaom a roku 1870 bol otvorený železný most cez rieku Rímac. V roku 1872 bolo v očakávaní ďalšieho rastu strhnuté mestské opevnenie. Peruánska ekonomika závislá na exporte viedla síce k hospodárskemu rozvoju, ale prehĺbila priepasť medzi bohatými a chudobnými vrstvami obyvateľstva, čo vyvolávalo sociálne napätie.
V rokoch 1879 – 1883, v čase vojny o Pacifik, Limu obsadila čilská armáda. Stalo sa tak potom, čo sa zrútil odpor peruánskych jednotiek po bitke o San Juan a bitke pri Miraflores. Čiľania vyplienili verejné múzeá, knižnice a vzdelávacie inštitúcie. V tom istom čase zaútočil dav chudobných občanov na bohatých a na Aziatov a rozkradol ich majetok a obchody.Po skončení vojny mesto prešlo procesom obnovovania, ktorý trval od 90. rokov 19. storočia až do 20. rokov 20. storočia. V roku 1896 bola vybudovaná obytná zóna La Victoria pre robotnícku triedu, pretože centrum Limy bolo preľudnené. Počas tohto obdobia sa upravil aj mestský plán vybudovaním širokých tried, ktoré križovali mesto a spojili ich so satelitnými sídlami, napríklad s mestom Miraflores. V 20. a 30. rokoch boli prestavané mnohé budovy historického centra, napríklad vládny palác a radnica.
24. mája 1940 zničilo ďalšie zemetrasenie väčšinu štvrtí postavených z nepálených tehál (adobe) alebo quinchy. V 40. rokoch Lima odštartovala obdobie rastu populácie urýchlené migráciou obyvateľov z horských oblastí Peru, ktorí prichádzali do mesta za prácou. Na začiatku tohto obdobia mestská zástavba zaberala zníženú trojuholníkovú plochu ohraničenú historickým centrom, Callaom a Chorrillom. V ďalších desaťročiach sa Lima rozrástla predovšetkým na sever za rieku Rímac, na východ pozdĺž centrálnej diaľnice a na juh. Množstvo prisťahovalcov, ktorí najprv žili stiesnení v slumových mestách v centre Limy, sa touto expanziou rýchlo zväčšovalo, čo viedlo k veľkému rozšíreniu chatrčových mestečiek známych ako pueblos jóvenes. Za vlády Manuela A. Odríiu (1948 – 1956) a Juana Velasca Alvarada (1968 – 1975) sa začali veľké verejné práce. V 70. rokoch, kedy dominoval brutalistický štýl, bola postavená masívna centrála štátom vlastnenej ropnej spoločnosti Petroperu. Podľa sčítania obyvateľstva z roku 1993 žilo v Lime 6 400 000 ľudí, teda 28,4 % celkovej populácie Peru (v roku 1940 v Lime žilo len 9,4 % peruánskej populácie); podľa údajov z roku 2007 mala Lima hustotu zaľudnenia viac ako 242 obyvateľov na kilometer štvorcový, čo predstavovalo viac ako desaťpercentný nárast oproti roku 1940.
ANDRIEN, Kenneth J.. Crisis and decline: the Viceroyalty of Peru in the seventeenth century.    Albuquerque : University of New Mexico Press, 1985.       ISBN 0-8263-0791-4.    (po anglicky)
ANNA, Timothy. The fall of the royal government in Peru.    Lincoln : University of Nebraska Press, 1979.       ISBN 0-8032-1004-3.    (po anglicky)
LAWRENCE, Clayton. Local initiative and financie in defense of the Viceroyalty of Peru: the development of self-Reliance.  Hispanic American Historical Review, máj 1974, roč. 2, čís. 54.  Dostupné online.  DOI: 10.2307/2512570.    (po anglicky)
CONLEY, Christina; DULANTO, Jalh; MACKAY, Carol, STANISH, Charles; Late Prehispanic sociopolitical Complexity.    Malden : Wiley-Blackwell.       ISBN 0-631-23400-4.    (po anglicky)
DIETZ, Henry. Poverty and problem-solving under military rule: the urban poor in Lima, Peru.    Austin : University of Texas Press, 1980.       ISBN 0-292-76460-X.    (po anglicky)
HEMMING, John. The Conquest of the Incas.    Londýn : Macmillan, 1993.       ISBN 0-333-51794-6.    (po anglicky)
HIGGINGS, James. Lima. A cultural history.    Oxford : Oxford University Press, 2005.       ISBN 0-19-517891-2.    (po anglicky)
KLARÉN, Peter. Peru: society and nationhood in the Andes.    New York : Oxford University Press, 2000.       ISBN 0-19-506928-5.    (po anglicky)
RAMÓN, Gabriel. Planning Latin America's capital cities, 1850-1950. Ed. Arturo Almandoz.   New York : Routledge, 2002.       ISBN 0-415-27265-3.   Kapitola The script of urban surgery: Lima, 1850-1940. (po anglicky)
WALKER, Charles. The upper classes and their upper stories: architecture and the Aftermath of the Lima earthquake of 1746.  Hispanic American Historical Review, 2003 február, roč. 1, čís. 83.        (po anglicky)
Historia de Lima [online].   Lima : Municipalidad Metropolitana de Lima, [cit. 2009-05-04].    Dostupné online.     (španielsky)
 Lima: History [online].    City-Data.com, [cit. 2009-05-04]. (Cities of the World.)   Dostupné online.     (po anglicky)
 The History of Lima [online].    REV. 2003-05-09, [cit. 2009-05-04].    Dostupné online.     (po anglicky)
Tento článok je čiastočný alebo úplný preklad článku Dějiny Limy na českej Wikipédii.
Dejiny Pitcairnových ostrovov siahajú až k prvému osídleniu Polynézanmi v 11. storočí, kedy sa usadili na ostrovoch Henderson a Pitcairn, kde vybudovali prosperujúcu spoločnosť. Polynézania sa na ostrovoch vyskytovali približne štyri storočia a potom ich z neznámych príčin opustili. Prvým Európanom, ktorý sa na ostrovoch objavil, bol Pedro Fernandes de Queirós, ktorý objavil a pomenoval dva z ostrovov, ale dnes nie je jasné, ktoré to boli. Počas 17. a 18. storočia boli postupne objavené a pomenované všetky štyri ostrovy: Oeno v roku 1606 Pedrom Fernandesom de Queirós, Pitcairn v roku 1767 Philipom Carteretom (možno už v roku 1606 Pedrom Fernandesom de Queirós), Ducie roku 1791 Edwardom Edwardsom a Henderson v roku 1819 Jamesom Hendersonom (možno však už v roku 1606 Pedrom Fernandesom de Queirós).
Keď Polynézania z Pitcairnových ostrovov odišli, zostali ostrovy neosídlené až do roku 1790, kedy Pitcairnov ostrov objavila skupina tvorená britskými vzbúrencami z HMS Bounty a Tahiťanmi. Stáli kolonisti sa usadili iba na Pitcairne, ostatné ostrovy zostali neobývané. Briti, ktorí prežili, a ich potomkovia na ostrove žili až do roku 1808, kedy ostrov objavili americkí veľrybári, v roku 1814 osadníkov objavili aj Briti. Pitcairnská kolónia sa rozrastala a pre preľudnenie sa osadníci v roku 1831 presťahovali na Tahiti, ale čoskoro sa vrátili, v roku 1856 osadníci odišli na ostrov Norfolk, kde však väčšina už natrvalo zostala a na Pitcairn sa po niekoľkých rokoch vrátil len zlomok z nich. Od druhej polovice 
20. storočia z Pitcairnovho ostrova odchádza stále viac ľudí za prácou a počet obyvateľov na ostrove klesá. Na začiatku 21. storočia sa začalo vyšetrovať obvinenie z pohlavného zneužívania maloletých dievčat, ktorého sa mala na ostrove dopustiť časť mužov, v roku 2004 ich bolo šesť odsúdených, vrátane starostu ostrova Steva Christiana. Pitcairnove ostrovy sú posledné britské zámorské územie v Tichom oceáne.
Podľa archeológov existovalo na Pitcairnovom ostrove polynézske osídlenie približne od 11. do 15. storočia. Nie je jasné odkiaľ prví obyvatelia na ostrov prišli, podľa štýlu miestneho umenia je však pravdepodobné, že ich pravlasť nebola príliš vzdialená; existujú hypotézy, že zo 490 kilometrov vzdialeného ostrova Mangareva. Rovnako tak existuje možnosť, že Pitcairnov ostrov mal pôvodne slúžiť ako prechodná základňa. Mangarevania Pitcairnov ostrov nazývali Mata-ki-te-rangi, jeho tahitské meno bolo Hiti-au-revareva. Rozdiely v technike nájdených predmetov naznačujú, že v priebehu osídlenia na ostrove mohli žiť ľudia s rozdielnym pôvodom. Prví obyvatelia udržovali s osídlenejšou Mangarevou dobré obchodné vzťahy; potraviny z Mangarevy boli vymieňané za výrobky z kameňa a vulkanického skla, ktoré bolo na Pitcairne dostupné. Pre uskutočnenie vzájomného obchodu obyvatelia Pitcairnu pravdepodobne používali kanoe, a to navzdory stokilometrovým vzdialenostiam medzi Pitcairnovými ostrovmi a najbližšími susedmi. Dnes nie je jasné, prečo táto prvá kultúra z Pitcairnu zmizla, ale pravdepodobne to má súvislosť s odlesnením ostrova Mangareva a s tým spojeným úpadkom miestnej civilizácie. Početná populácia na Pitcairne sa nedokázala uživiť len z prírodných zdrojov na ostrove, bez ďalších kontaktov s okolitými ostrovmi.
Ostrov tak bol neobývaný keď ho objavila 3. júla 1767 britská loď HMS Swallow, vedená kapitánom Philipom Carteretom, ktorú búrka oddelila od druhej lode HMS Dolphin. Kapitán Carteret ostrov pomenoval na počesť svojho pätnásťročného poddôstojníka Roberta Pitcairna, syna majora kráľovskej námornej pechoty Johna Pitcairna, ktorý ostrov ako prvý objavil.
Možno však bol ostrov objavený už začiatkom roku 1606 portugalským moreplavcom v španielskych službách Pedrom Fernandesom de Queirós a pomenovaný San Juan Bautista (Svätý Ján Krstiteľ). Na ostrove sa neskôr objavil i kapitán James Cook.
15. januára 1790 k ostrovu dorazila britská loď Bounty s britskými vzbúrencami a ich tahitským sprievodom na palube pod velením druhého kormidelníka Fletchera Christiana. Pretože Fletcher Christian poznal Carteretove záznamy, Pitcairnov ostrov vybral zámerne. Britských vzbúrencov bolo deväť, okrem Fletchera Christiana to boli: Ned Young, John Adams, Matthew Quintal, William McCoy, William Brown, Isaac Martin, John Mills a John Williams. Na Bounty bolo aj 19 Polynézanov: šesť námorníkov (Titahiti, Oha, Manarii, Teimua, Niau a Tararo), dvanásť tahitských žien (Mauatua, Puarai, Teio, Teehuteatuaonoa, Vahineatua, Tevaura, Faahotu, Terarua, Teatuahitea, Tinafanaea, Mareva, Toofaiti) a jedno dieťa, desaťmesačné dievčatko menom Sally, ktorá sa neskôr v komunite vzniknutej z posádky stala rešpektovanou osobnosťou. Posádka vyložila z lodi všetko, čo sa dalo odniesť, a 23. januára ju v zátoke Bounty Bay Matthew Quintal zapálil zo strachu, aby loď nebola z mora vidieť a vzbúrenci tak neboli odhalení; vrak lode je na dne zátoky dodnes viditeľný a výročie jej potopenia 23. januára sa na Pitcairne slávilo ako najvýznamnejšie výročie (Bounty Day). Pretože o malý odrezaný Pitcairn s nebezpečným prístupom nejavili Briti záujem, stal sa ideálnym útočiskom pre vzbúrencov.Osadníci si na ostrove dokázali vybudovať sebestačnú prosperujúcu kolóniu, dnešné hlavné mesto Pitcairnových ostrovov Adamstown. Živili sa zberom miestnych plodov, farmárčením (najmä pestovaním chlebovníkov a sladkých zemiakov) i rybolovom. Pôvodné stany boli nahradené stálymi drevenými domami. Ale choroby a vzájomné konflikty medzi kolonistami spôsobili veľa problémov; vypukla nevraživosť medzi Britmi a Tahiťanmi, ktorí chceli tiež ženy, ale tých bolo o tri menej, než polynézskych mužov, a tí sa tak o svoje ženy museli deliť. Počas vzájomných potyčiek v roku 1790 zomreli manželky Johna Adamsa a Williama Smitha a tí si tak privlastnili manželky troch Polynézanov Titahitiho, Tarara a Ohay, Toofaiti a Tinafanaeu, čo problém ešte vyhrotilo. Ďalšie zostrenie vzťahov prinieslo delenie pôdy. Tú rozdelili medzi rodiny belochov a Tahiťanom nebola žiadna pôda priznaná a pripadla im úloha sluhov; mnohí Briti s Tahiťanmi nakladali ako s otrokmi, najmä McCoy, Martin, Mills a Quintal. Ďalší dvaja Tahiťania boli zabiti iným Tahiťanom, a to na rozkaz vzbúrencov. Začiatkom roku 1793 sa na ostrove narodilo niekoľko detí a nepriateľstvo medzi belochmi a Polynézanmi eskalovalo do otvoreného konfliktu v septembri alebo októbri, keď sa štyria Tahiťania pokúsili povraždiť všetkých bielych osadníkov; zabití boli Martin, Christian, Mills, Brown a Williams, postrelený bol i John Adams, ten ale útok prežil. Avašak Tahiťania začali o ženy čoskoro bojovať medzi sebou: jeden z nich, Teimua, bol v bitke zabitý ďalším Tahiťanom Manariim, ktorého potom zabili Quintal a McCoy, Titahiti bol zabitý ženou Neda Younga Teraurou, a posledného Niau zabil Ned Young. Smrť takmer polovice osadníkov dramaticky zmenila kolóniu. Mnohí povstalci mali so svojimi ženami deti a ženy a deti svojim počtom mužov začali prevyšovať. Päť rokov vládol v kolónii mier. Rástla však nespokojnosť žien, čo vyústilo v ich pokus opustiť ostrov – vzťahy sa nakoniec podarilo urovnať.
Čoskoro na to Ned Young a John Adams prevzali vedúcu úlohu v kolónii, čím sa odcudzili dvom zvyšným belochom, Matthewovi Quintalovi a Williamovi McCoyovi, a to najmä potom, keď McCoy objavil spôsob získavania alkoholu z miestnej rastliny Cordyline fruticosa. V roku 1798 spáchal opitý McCoy samovraždu a v roku 1799 opitého Quintala zabili Young a Adams potom, čo hrozil povraždením všetkých osadníkov. Krátko potom sa Young a Adams začali zaujímať o kresťanstvo. Young dokonca učil Johna Adamsa čítať, na čo používal bibliu zachránenú z Bounty. Keď v roku 1800 Ned Young zomrel na astmu, John Adams sa stal posledným žijúcim Európanom na Pitcairnovom ostrove, spoločne s deviatimi ženami a devätnástimi deťmi.
Zo začiatku žila komunita v úplnej izolácii. V 90. rokoch 18. storočia sa k Pitcairnovým ostrovom zrejme priblížilo niekoľko lodí  a jedna dokonca pri ostrove zakotvila, aby posádka nabrala čerstvé kokosové orechy, ale námorníci osadníkov neobjavili. Prvý kontakt s vonkajším svetom pre osadníkov predstavovala americká veľrybárska  loď Topaz pod velením Mayhewa Folgera, ktorá pri ostrove zakotvila 6. februára 1808. O kontakte americkej lode s ostrovanmi sa zmieňuje časopis britskej Admirality Quarterly Review z roku 1810. Američania na ostrove objavili jedného Angličana, ktorý sa im predstavil ako Alexander Smith (v skutočnosti to bol John Adams, posledný žijúci vzbúrenec z Bounty). Vtedy na ostrove žilo asi 35 ľudí. Kapitán Folger bol príbehom kolonistov ohromený a povedal im, čo sa stalo vo svete za posledných dvadsať rokov. Zároveň sľúbil, že bude o ich osude informovat na pevnine; toho roku svoj príbeh povedal britskej Admiralite a potom ešte o päť rokov neskôr, ale Briti o Pitcairn nejavili záujem. V tej dobe John Adams pre deti na ostrove postavil školu a vychovával ich v duchu britského puritánstva. Sám John Adams bol komunitou nazývaný „otec“.
17. septembra 1814 dve fregaty britského kráľovského námorníctva, Briton a Tagus, objavili existenciu kolónie na Pitcairnovom ostrove. Hoci britská Admiralita o existencii pitcairnskej kolónie už vedela, tieto informácie sa ďalej nerozšírili. Obaja britskí kapitáni Thomas Staines a Philip Pipon ostrov považovali za neobývaný a prítomnosťou ľudí boli veľmi prekvapení. Briti, rovnako ako Američania, boli históriou kolónie ohromení a najmä Thursdayom Octoberom Christianom, synom Fletchera Christiana.
Na Pitcairnov ostrov priplávavalo stále viac lodí, ktoré osadníkom privážali britské knihy a ďalší tovar. V decembri 1823 na ostrov prišli na veľrybárskej lodi Cyrus dvaja britskí dobrodruhovia, John Buffett a John Evans, ktorí sa usadili na ostrove a oženili sa s miestnymi obyvateľkami, potomkami vzbúrencov z Bounty. O päť rokov neskôr na ostrov prišiel vzdelaný George Nobbs, ktorý sa na Pitcairne stal pastorom a učiteľom. Po smrti Johna Adamsa v roku 1829 v kolónii nastalo mocenské vákuum. George Nobbs, veterán britského i čilského námorníctva, bol Johnom Adamsom zvolený za jeho nástupcu v pozícii vodcu osady, ale John Buffett a Thursday October Christian, prvý osadník narodený na ostrove, mali za úlohu vítať lode, ktoré priplávali k ostrovu a časom sa z nich stali rovnako vážení vodcovia osadníkov. Už v roku 1825 si John Adams uvedomoval nebezpečenstvo preľudnenia ostrova, preto sa o štyri roky neskôr uskutočnili prípravy na presun ostrovanov na Tahiti; v roku 1831 Briti previezli Pitcairňanov, celkovo 87 osadníkov, na Tahiti. Ale Pitcairňania si na Tahiti nezvykli na uvoľnené mravy miestnych domorodcov, ani na miestne prostredie, v ktorom šestnásť z osemdesiatsedem ľudí, vrátane Thursdaye Octobera Christiana či Edwarda Younga juniora, podľahlo horúčkam. Už o šesť mesiacov neskôr sa teda osadníci na Pictairnove ostrovy vrátili na palube lode amerického kapitána Williama Drivera. Komunita sa tak ocitla bez vedenia a medzi osadníkmi sa rozmohol alkoholizmus. Kým bol Pitcairn opustený, priplávali naň domorodci z Bora Bora na francúzskej lodi Courier de Bourdeaux a Adamstown zničili, takže osadníci museli svoje domy znovu postaviť. George Nobbs si nedokázal medzi osadníkmi zaistiť dostatočnú podporu.
V roku 1832 na ostrov dorazil dobrodruh Joshua Hill, ktorý sa vyhlásil za britského zmocnenca. Hill bol zvolený za vodcu kolónie a sám vystupoval ako prezident Pitcairnského zväzu. Hill nariadil Buffettovi, Evansovi a Nobbsovi opustiť ostrovy, zakázal požívanie alkoholu a nariadil uväzniť každého za sebemenšie priestupky. V roku 1837 sa k Britom doniesli správy o zvláštnych udalostiach na Pitcairne a lord Edward Russel prišiel podozrenie vyšetriť. Joshua Hill bol lordom Russelom vyhlásený za šarlatána a bolo mu nariadené opustiť ostrov. O rok neskôr britský námorný kapitán Russel Elliott ostrovanom pomohol zostaviť vlastný zákonník. Podľa tohto zákonníku obyvatelia Pitcairnu každoročne volili svojho starostu, ktorý zastával funkciu vodcu ostrovanov podriadeného britskej vláde. 28. novembra tak bol zvolený prvý starosta Edward Quintal. Ďalej bola zavedená povinná školská dochádzka. Ďalšími dôležitými osobnosťami na ostrove bol učiteľ, lekár a pastor.
Od roku 1838 sa Pitcairnove ostrovy stali britským teritóriom a zároveň druhou krajinou na svete, ktorá priznala mužom i ženám nad 18 rokov volebné právo (prvým štátom s volebným právom žien bola Korzika roku 1755 za Pascala Paoliho). Ostrov sa v nasledujúcich desaťročiach stal zastávkou osobných i veľrybárskych lodí na ceste medzi Amerikou a Austráliou  a vďaka obchodu s veľrybármi začal prosperovať. V polovici 19. storočia mal Pitcairn už takmer 200 obyvateľov a veľkosť kolónie začala prerastať možnosti ostrova. Keď sa v roku 1853 na Pitcairn vrátil George Nobbs, našiel osadníkov v ťažkej situácii; ich úrodu postihlo dlhé sucho a medzi obyvateľmi sa šírila nákaza chrípky a hlad. Nobbs, ktorý predtým navštívil Londýn, už tiež vedel, že jeho priaznivci už nemôžu ďalej podporovať pitcairnskú komunitu. Osadníci si priali zostať pod britskou vládou, a preto naliehali na kráľovnú Viktóriu, aby im pomohla vyriešiť ich naliehavú situáciu. Kráľovná kolonistom ponúkla ostrov Norfolk, ležiaci 6120 kilometrov na západ od Pitcairnu, 1400 kilometrov východne od Austrálie, 740 kilometrov severozápadne od Nového Zélandu a 750 kilometrov južne od Novej Kaledónie. Osadníci ponuku kráľovnej prijali a 3. mája 1856 opustilo všetkých 194 obyvateľov Pitcairnov ostrov na palube HMS Morayshire. Po nepríjemnej päťtýždňovej plavbe pristáli osadníci 8. júna na Norfolku. Ostrov Norfolk bol pred príchodom Pitcairnčanov trestaneckou kolóniou, zrušenou len rok predtým. Väčšina Norfolku tak bola skultivovaná, na ostrove sa nachádzali cesty i obývateľné budovy po trestancoch. Administratívne Norfolk patril k Novému Južnému Walesu. Bolo teda jasné, že osadníci už na Norfolku nebudú žiť tak izolovane ako na Pitcairne, čo bolo pre mnohých osadníkov sklamaním. Briti si oficiálne ostrov ponechali a Pitcairnčania tak boli považovaní iba za nájomníkov. Po 18 mesiacoch na Norfolku sa prvých 16 osadníkov vrátilo späť na Pitcairnov ostrov a v roku 1864 ich nasledovali ďalšie štyri rodiny, celkom 27 ľudí.
Kým bol Pitcairnov ostrov neobývaný, niekoľko lodí na ňom pristálo a niekto poškodil hrob Johna Adamsa. Pitcairn bol navyše takmer pripojený k Francúzsku, pretože Francúzi si neuvedomili, že ostrov už bol v minulosti obývaný Európanmi, a teda naň nemali nárok. George Nobbs a John Buffett zostali na Norfolku. V rovnakej dobe sa na ostrove usadila i rodina Warrenovcov z Ameriky. Počas 60. rokov 19. storočia však bola ďalšia imigrácia na ostrov zakázaná. V roku 1884, potom, čo ostrovania získali od skupiny misionárov náboženskú literatúru, prestúpila väčšina Pitcairnčanov od anglikánskej cirkvi k adventistom siedmeho dňa. Misionári sa na ostrov ešte vrátili a od roku 1887 sa k adventistom hlásila väčšina Pitcairnčanov. Konvertovanie celej komunity bolo využité propagandou adventistickej cirkvi. Významnými vodcami osadníkov v tej dobe boli Thursday October Christian II., Simon Young a James Russell McCoy. McCoy, ktorý bol v detstve poslaný na štúdium do Anglicka, strávil značnú časť svojho ďalšieho života misijnou činnosťou. V roku 1887 sa Pitcairnove ostrovy na základe British Settlements Act oficiálne stali britskou kolóniou, ktorá v roku 1898 prešla pod jurisdikciu vysokého komisára pre západný Picifik. Ostrovania sa však považovali za súčasť Britského impéria už od roku 1838, kedy vydali svoj prvý zákonník. Začiatkom 90. rokov 19. storočia sa Pitcairnčania pokúsili zreformovať svoj vládny systém na vládu sedemčlenného voleného zhromaždenia, ale už v roku 1904 z popudu britského guvernéra na Tahiti R. T. Simonsa sa systém vrátil späť na vládu voleného starostu.
Väčšina pitcairnských starostov 20. storočia pochádzala z rodov Fletchera Christiana a Neda Younga a kontakty s vonkajším svetom narastali. V roku 1938 bola na Pitcairnovom ostrove postavená rádiostanica a o desať rokov neskôr nová škola. V roku 1952 prešli Pitcairnove ostrovy pod jurisdikciu guvernéra Fidži a v roku 1970, keď Fidži získalo nezávislosť od Veľkej Británie, prešli Pitcairnove ostrovy pod vysokého komisára Nového Zélandu. Súčasným vysokým komisárom a pitcairnským guvernérom (od roku 2006 ) je George Fergusson. Novozélandský Auckland je tiež administratívnym centrom Pitcairnovych ostrovov. V roku 1989 sa zmenil oficiálny titul vodcu kolónie z chief magistrate na mayor. Ďalšou zmenou v komunite bol úpadok adventistickej viery, na ostrove zostalo len 8 členov cirkvi adventistov siedmeho dňa. V roku 1992 boli v zóne Pitcairnových ostrovov nájdené obrovské ložiská nerastov, ktoré vznikli vďaka podmorským sopkám ako zlato, striebro, železo, nikel a ďalšie, čo znamená značný ekonomický potenciál. O rok neskôr Pitcairnčania podali formálnu sťažnosť britskému guvernérovi na britskú politiku voči ostrovom a vyslovili tým aj otázku väčšej miery nezávislosti od Veľkej Británie. V roku 1995 sa z popudu Pitcairnčanov a Greenpeace vyhrotil spor medzi Veľkou Britániou a Francúzskom, ktorá na polynézskom atole Mururoa vykonávala testy nukleárnych zbraní, veľmi blízko obývaného Pitcairnu.Populáciu na ostrove značne poznamenala emigrácia osadníkov, ktorí odchádzali najmä na Nový Zéland. V posledných desaťročiach tento trend narastá, pretože mladí ľudia z ostrova odchádzajú za prácou. V roku 1937 kolónia dosiahla svoj populačný vrchol – 233 obyvateľov, v decembri 2004 na Pitcairne žilo už len 44 osôb, navyše jedenásť ľudí bolo starších ako 65 rokov. Niektorí z Pitcairnčanov preto začali uvažovať o presídlení, ale Veľká Británia odmietla sťahovanie Pitcairnčanov financovať.Na začiatku 21. storočia je existencia kolónie na Pitcairne ohrozená škandálmi s pohlavným zneužívaním neplnoletých dievčat, ktoré však má na ostrove dlhú históriu a tradíciu. V roku 2000 začali Briti prípady vyšetrovať a o rok neskôr sa britskí detektívi priamo pripojili k novozélandskej polícii, keď sa ukázalo o aký rozsiahly prípad ide. 30. septembra 2004 bolo šesť pitcairnských mužov a ďalších sedem žijúcich v zahraničí súdených za viac ako 50 obvinení zo sexuálnych zločinov za posledných 40 rokov. Medzi obvinenými bol aj Steve Christian, starosta Pitcairnovho ostrova, ktorý čelil obvineniu zo siedmich znásilnení a sexuálneho zneužívania. 25. októbra bolo šesť obvinených Pitcairnčanov vrátane Steva Christiana, uznaných vinnými a odsúdených. Siedmy obvinený Jay Warren, bývalý starosta, bol oslobodený. Odsúdenie šiestich dospelých mužov znamená ohrozenie kolónie na Pitcairne, pretože odsúdení predstavovali až polovicu dospelej mužskej populácie na ostrove.
Kultúra osadníkov na Pitcairne vychádza z neskorej polynézskej kultúry a mieša sa s prvkami kresťanstva (resp. anglického puritánstva). Keď v roku 1814 Pitcairnčanov uvideli Briti, fascinovala ich civilizovanosť osadníkov a ich blízkosť európskym mravom, najmä "výborná angličtina" (Excellent English), ktorou Pitciarnčania hovorili. Anglicky hovorili mladí, už na ostrove narodení Pitcairnčania, zatiaľ čo staršie ženy pôvodom z Tahiti hovorili tahitsky a nehovorili plynule anglicky. Obyvatelia Pitcairnu pochádzajú čisto zo zväzkov Britov a Tahiťaniek; tahitskí muži, ktorí priplávali s vzbúrencami, žiadne potomstvo nezanechali. Populácia na ostrove v roku 1814 bola typicky polynézsky feminizovaná.Tunajšiu kultúru v neskoršej dobe tiež výrazne ovplyvnili tradície a zvyky adventistickej cirkvi; Pitcairnčania svätia sobotu ako deň odpočinku, nejedia bravčové mäso, nepijú alkohol, nefajčia  ani netancujú. Dlhé odlúčenie komunity od okolitého sveta sa nakoniec podpísalo aj na jazyku používanom ostrovanmi. Jazykom ostrovanov je v súčasnosti pitcairnčina, jazyk, ktorý je zmesou angličtiny 18. storočia a tahitčiny; s cudzincami Pitcairnčania hovoria anglicky, aj keď v ich jazyku sú poznať jednotlivé slová i frázy z angličtiny dvesto rokov starej. Pitcairnčania sa hlásia k britskej národnosti, hoci ostrovania nie sú popolynézštení Briti, ale poeurópštení Polynézania; napr. dodnes nosia anglické priezviská po vzbúrencoch (Christian, Young, McCoy atd.).Miestnou kultúrou a históriou Pitcairnových ostrovov sa zaoberali mnohé vedecké expedície; prvým výskumníkom, ktorý Pitcairnove ostrovy navštívil, bol Frederick William Beechey roku 1825, ktorého záznamy vzbudili v Londýne veľký ohlas. V roku 1923 Henry Lionel Shapiro navštívil ostrov Norfolk, aby preskúmal miestnu populáciu pôvodom z Pitcairnu a neskôr navštívil aj samotný Pitcairn. Svoje výskumy zhrnul aj do všeobecného diela o dejinách šiestich generácií osadníkov Pitcairnu.
Ostrov Henderson je najrozľahlejší z Pitcairnových ostrovov, je asi šesťkrát väčší, ako Pitcairnov ostrov. Hoci je kvôli svojej izolovanosti a nedostatku zdrojov pitnej vody prakticky neobývateľný, archeologické nálezy dokazujú prítomnosť malej stálej kolónie Polynézanov po dobu až 900 rokov, od 8. až do začiatku 17. storočia, kedy obyvateľstvo z ostrova zmizlo. Polynézania Henderson kultivovali a vysadili na ňom veľké množstvo rastlín. Obyvatelia sa sústredili predovšetkým na severnej strane ostrova, žili v skalných rozsadlinách a jaskyniach pobrežných útesov, čo dokazujú aj nálezy profesora Yosihika Sinota z Bernice Pauahi Bishop Museum v Honolulu z roku 1971. Kolónia bola menšia ako na Pitcairne, predpokladá sa, že na Hendersone mohla žiť komunita až 100 ľudí, ktorí sa živili rybolovom aj lovom suchozemských zvierat žijúcich na ostrove. Najmä v raných dobách osídlenia sú preukázané intenzívne kontakty medzi Hendersonom a Pitcairnom, najmä v podobe archeologických nálezov predmetov z materiálov, ktoré sa na samotnom Hendersone nenachádzali. Ale asi od roku 1450 začali vzťahy oboch ostrovov upadať, a úpadok civilizácie na Pitcairnovom ostrove do značnej miery ovplyvnil aj pád Hendersončanov, ktorí boli na Pitcairne závislí, čo pravdepodobne významným spôsobom prispelo k úpadku hendersonskej civilizácie. Všeobecne sa má za to, že domorodci z ostrova zmizli ešte pred príchodom Európanov.29. januára 1606 bol Henderson objavený portugalským moreplavcom Pedrom Fernándezom de Queirós, ktorý tri dni predtým objavil tiež ostrov Oeno. Pedro Fernández de Queirós ostrov pomenoval San João Baptista (španielsky San Juan Bautista, Svätý Ján Krstiteľ). Nie je však jasné, či San João Baptista bol skutočne ostrov Henderson a nie Pitcairn. 17. januára 1819 ostrov objavil kapitán James Henderson na palube lode britskej Východoindickej spoločnosti Hercules, ktorý ho pomenoval podľa seba – Henderson. Už o niekoľko týždňov neskôr, 2. marca, sa kapitán Henry King s loďou Elizabeth vylodil na ostrove a vztýčil tu britskú vlajku. Námorníci potom vyryli meno lode do jedného zo stromov a v ďalších rokoch mal ostrov meno ako Henderson, tak aj Elizabeth. Pod názvom Elizabeth ostrov poznali aj osadníci z Pitcairn, keď na ostrove pristáli.
Dňa 20. decembra 1820 sa na ostrove vylodilo 21 stroskotancov z americkej potopenej veľrybárskej lode Essex, ktorú potopila veľryba v južnom Pacifiku. Veľrybári však boli presvedčení, že pristáli na ostrove Ducie. Američania na ostrove zostali týždeň, do 27. decembra. Traja z nich – Thomas Chappel, Seth Weeks a William Wright – na ostrove zostali, zatiaľ čo ich spoločníci sa v troch záchranných člnoch vydali na ďalšiu cestu do Južnej Ameriky. Stroskotanci nemali žiadne jedlo a od smrti smädom ich zachránila iba dažďová voda. Stroskotanci z Essexu takto žili niekoľko mesiacov na prelome rokov 1820 – 1821, kým boli nájdení loďou Surrey. Niekoľko málo ich spoločníkov, ktorí opustili ostrov, bolo zachránených veľrybárskou loďou Dauphin.
V roku 1838 boli Pitcairnove ostrovy, vrátane Hendersonu, formálne anektované britskou korunou.  Pitcairnčania na ostrove po prvý raz pristali v roku 1843, ale iné zdroje uvádzajú ich prvé pristátie až v roku 1851. Vtedy mali Pitcairnčania na ostrove pristáť v sprievode lode Sharon. Na prelome 19. a 20. storočia sa Henderson stal cieľom mnohých expedícii – 1881, 1900, 1907, 1908 a 1912 – pretože na Hendersone boli nájdené ložiska fosfátov, ale žiadnej expedícii sa nepodarilo nájsť fosfáty v takom množstve, aby prípadná ťažba bola výnosná. V roku 1902 na Hendersone pristál kuter pod velením kapitána G. F. Jonesa a na ostrove bola vztýčená britská vlajka a plaketa s nápisom: „Tento ostrov je pitcairnskou kolóniou a majetkom britskej vlády“. Počas druhej svetovej vojny, v roku 1944, bola na ostrove vybudovaná pristávacia plocha pre prieskumníkov britského kráľovského letectva.
Posledným človekom žijúcim  na ostrove bol v roku 1957 27-ročný Američan Robert Tomarchin, ktorý najskôr kvôli publicite ako stroskotanec na ostrove strávil tri týždne spoločne so svojim šimpanzom; nakoniec bol muž zachránený obyvateľmi z Pitcairnovho ostrova. Začiatkom 80. rokov 20. storočia americký obchodník Arthur Ratliff prejavil záujem o kúpu ostrova Henderson, kde chcel vybudovať letisko, farmu a svoje sídlo, za čo ponúkal milión amerických dolárov. Pitcairnská ostrovná rada jeho zámery v apríli 1981 schválila, ale britský Foreign and Commonwealth Office po nátlaku environmentalistických skupín, ktoré žiadali ochranu miestneho životného prostredia, rozhodnutie rady v roku 1983 nepotvrdil; ostrov bol potom v roku 1988 ako prírodná pamiatka zapísaný, vďaka svojim nedotknutým korálovým útesom, na zoznam svetového dedičstva UNESCO.Od 20. storočia osadníci na Pitcairne disponujú dlhými veslovými člnmi s hliníkovým dnom, vďaka ním môžu poriadať pravidelné cesty na Henderson za ťažbou dreva zo stromov miro (Thespesia populnea) a tou (Cordia subcordata). Hoci obvykle túto cestu podnikajú raz ročne, majú povolené až tri cesty, ak im to počasie dovolí. Z tohto dreva potom ostrovania vyrábajú rôzne suveníry pre turistov, z ktorých je väčšina ich príjmov.
Keď Pitcairnčania v roku 1851 pristáli na Hendersone, našli v jaskyniach osem ľudských kostier a tiež časti lodných vrakov. Kostry však počas svojho pobytu na ostrove našli i stroskotanci z Essexu a dokonca existujú správy, že kosterné ostatky boli nachádzané ešte predtým.Dňa 29. marca 1958 skupina Pitcairnčanov objavila v jaskyni na severovýchodnom pobreží celkom šesť zachovalých kostier, z toho jednu detskú. Rozbehlo sa vyšetrovanie; analýzy nájdených vlasov potvrdili, že išlo o vlasy viacerých osôb s prevažujúcou svetlo hnedou farbou a mali ako európske, tak polynézske prvky. Údiv vyvolával fakt, že kostry boli kompletné a nájdené v úplne inej časti ostrova, než kde boli nachádzané ľudské ostatky predtým; agentúra Reuters vydala správu, že by mohlo ísť o posádku a cestujúcich z lodi Joyita, ktorá sa stratila v roku 1956. Z ostrova boli odnesené len vzorky vlasov, zatiaľ čo kostry boli na žiadosť guvernéra Fidži Pitcairnčanmi pochované. V roku 1991 na ostrov Henderson dorazil vedecký tím vedený Michaelom Brookom. Po osemnásťmesačnej práci tím Michaela Brooka potvrdil, že nájdené ostatky patria pôvodným polynézskym obyvateľom ostrova.Nálezy trosiek vrakov však naznačujú, že časť kosterných ostatkov nebude patriť len domorodým Polynézanom, ale i nešťastníkom, ktorí na ostrove v neskoršej dobe stroskotali.
Mnohé expedície, ktoré zamierili na Pitcairnove ostrovy, sa zastavili i na Hendersone. Prvým vedcom, ktorý Henderson 3. decembra 1825 päť rokov po stroskotancoch z Essexu preskúmal, bol Frederick William Beechey na HMS Blossom. Ďalšie expedície nasledovali roku 1912, 1922 (Whitney South Seas Expedition), 1934 (Mangarevan Expedition), 1986 (Operation Raleigh) a 1987 (Smithsonian Expeditions). Zatiaľ poslednou expedíciou na Hendersone bola Sir Peter Scott Commemorative Expedition v rokoch 1991–1992.
Na ostrove Ducie sa zrejme nikdy nenachádzalo trvalé ľudské osídlenie, kvôli neprítomnosti pitnej vody je ostrov prakticky neobývateľný. Ale prítomnosť ostrovnej krysy (Rattus exulans), ktorú polynézski námorníci so sebou na lodiach vozili ako potravu, dokazuje aspoň minimálnu prítomnosť Polynézanov na ostrove.Ostrov bol objavený 26. januára 1606 portugalským moreplavcom Pedrom Fernandesom de Queirósom. Ducie bol prvý ostrov, na ktorý de Queirósova výprava od svojho odchodu z Callaa 21. decembra 1605 narazila a kapitán ho pomenoval Luna-Puesta. V de Quirosových pamätiach z roku 1609 bol však ostrov premenovaný na La Encarnación (Zmŕtvychvstanie).Svoje dnešné meno ostrov získal od kapitána HMS Pandory Edwarda Edwardsa z britského kráľovského námorníctva, ktorý mal za úlohu prenasledovať vzbúrencov z lode Bounty. Edward k ostrovu priplával 16. marca 1791, no rovnako ako de Queirós sa na ňom nevylodil. Kapitán novoobjavený ostrov pomenoval po svojom kolegovi z kráľovského námorníctva, barónovi Francisovi Duciem. Vzbúrenci boli vtedy veľmi blízko objaveniu a zatknutiu, ale Edwards sa otočil na sever a Pitcairnov ostrov minul.
Počas svojej expedície v Pacifiku a arktickej oblasti Severnej Ameriky navštívil britský výskumník Frederick William Beechey tiež Pitcairnove ostrovy, Henderson, Pitcairn a 28. novembra 1825 tiež Ducie. Beechey sa na ostrove priamo nevylodil, vyslal však čln preskúmať ostrov; jeho meranie sa stalo základom pre mapu ostrova (British Admiralty Chart No. 1176). Prvým Európanom, ktorý skutočne vstúpil na Ducie, bol 7. decembra 1827 britský prírodovedec a malakológ Hugh Cuming, ktorý na Ducie priplával na lodi Discoverer z Veľkonočného ostrova. Na základe Guano Islands Act, vydaného Kongresom Spojených štátov amerických 18. augusta 1856, sa v roku 1867 ostrov stal predmetom nárokov Spojených štátov. Na pokyn britského konzula na Tahiti R. T. Simonsa roku 1902 z Pitcairnovho ostrova vyplával jeden kuter pod velením kapitána G. F. Jonesea na Oeno, Henderson a Ducie; 19. decembra 1902 bola na Ducie umiestnená plaketa s nápisom: „Tento ostrov je pitcairnskou kolóniou a majetkom britskej vlády“.Prvou dôkladne pripravovanou vedeckou expedíciou na ostrov Ducie bola Whitney South Seas Expedition z Amerického prírodovedného múzea, ktorej cieľom bolo zozbierať exempláre tichomorských vtáčich druhov. Americkí vedci na ostrov dorazili 19. marca 1922 na škuneri France a na Ducie zostali 12 dní, počas ktorých uskutočnili rozsiahle štúdie tunajších rastlín a živočíchov.
V auguste 1937 sa pri ostrovoch Oeno, Ducie a Henderson objavil britsko-novozélandský ľahký krížnik HMNZS Leander, aby obnovil nároky britskej koruny na tieto územia. Posádka na ostrove Ducie vztýčila Union Jack a nechala tu ďalšiu plaketu. Z paluby lietadla boli získané prvé letecké fotografie ostrova a na podkladoch od U.S.-Navy Hydrographic Office bola zhotovená nová mapa ostrova. V roku 1938 sa ostrov stal administratívne súčasťou Pitcairnových ostrovov.Na Ducie sa uskutočnilo niekoľko ďalších vedeckých expedícií, napríklad expedícia z amerického Smithsonian Institution v roku 1971, či Sir Peter Scott Commemorative Expedition to the Pitcairn Islands, ktorá sa uskutočnila od januára 1991 do apríla 1992 a ktorej sa zúčastnilo 20 vedcov z rôznych vedeckých odborov.
Vzhľadom na to, že Ducie leží mimo obvyklých námorných trás, býva ostrov málokedy navštevovaný, no pre turistov s vlastnou jachtou je dostupný.
Dôkazy o polynézskom osídlení na ostrove Oeno doteraz neboli nájdené. Aj vzhľadom na malú rozlohu ostrova a jeho nehostinnosť, sa jeho dlhodobé osídlenie v minulosti zdá nepravdepodobné. Ale prítomnosť Polynézanov na ostrove bola dokázaná; roku 1858 našla loď Wild Wave čadičovú čepeľ z tešlice, pochádzajúcu z ostrova Mangareva vzdialeného 500 kilometrov. Tento nález, dnes umiestnený v Bishop Museum v Honolulu, dokazuje kontakty medzi obyvateľmi Pitcairnových a Gambiersových ostrovov.
Ako prvý Európan ostrov objavil v roku 1819 kapitán James Henderson z britskej Východoindickej spoločnosti na obchodnej lodi Hercules, ktorá križovala polynézsky trojuholník. Ostrov bol pomenovaný Aaronom Mitchellom po americkej veľrybárskej lodi Oeno, ktorá pod velením kapitána Georga B. Wortha k ostrovu priplávala 26. januára 1824.
Veľa lodí sa stalo obeťou ostrých koralových útesov okolo ostrova Oeno, napríklad Khandeish v roku 1875, Oregon o osem rokov neskôr, či Bowdon v roku 1893. Dramatický je príbeh americkej lode Wild Wave kapitána Josiaha Knowlesa, ktorá na útesoch stroskotala 15. marca 1858. Wild Wave, cestou zo San Francisca do Valparaísa s drahým nákladom, vrátane zlatých mincí v hodnote 18 000 amerických dolárov, narazila na útesy Oena o polnoci 15. marca 1858 a počas niekoľkých minút bola plná vody. Tridsaťčlennej posádke a desiatim cestujúcim sa podarilo zachrániť na ostrove spolu s niekoľkými životne dôležitými vecami, ale aj so zlatom. Keď stroskotanci zistili, že sa nachádzajú na neobývanom ostrove mimo akejkoľvek námornej trasy, kapitán Knowles spolu s piatimi ďalšími námorníkmi v malom člne podnikol cestu na Pitcairnov ostrov. Potom čo kapitán Knowles s ostatnými v člne dorazil na Pitcairnov ostrov, zistil, že obyvatelia ostrov opustili, pretože sa roku 1856 presťahovali na ostrov Norfolk. Z materiálu nájdeného v opustených obydliach námorníci postavili nové plavidlo. 23. júla kapitán s dvoma námorníkmi a zlatým pokladom vyplával z Pitcairnu na člne John Adams, zatiaľ čo ostatní muži zostali na ostrove. Knowles podnikol 2000 kilometrov dlhú plavbu až na ostrov Nuku Hiva, kam sa doplavil 4. augusta. Nuku Hiva bol súčasťou Marqueskych ostrovov, patriacich Francúzom. Tam stroskotancom pomohla americká vojnová loď USS Vandalia, ktorá vyzdvihla námorníkov z Pitcairnu i stroskotancov na Oene, kde zatiaľ jeden z nich zomrel a previezla zachránených na Tahiti.Rovnako, ako v prípade Hendersonu a Ducie, z rozkazu britského konzula na Tahiti R. T. Simonsa na Oene 10. júla 1902 zakotvil britský kuter pod velením kapitána G. F. Jonesa,, ktorého posádka na ostrove vztýčila britskú vlajku a zanechala tam plaketu s nápisom: „Tento ostrov je pitcairnskou kolóniou a majetkom britskej vlády“. Administratívne bol k Pitcairnovým ostrovom pripojený v roku 1938.V súčasnosti na ostrov pravidelne raz za rok prichádzajú vo svojich otvorených člnoch s hliníkovým dnom Pitcairnčania, aby ho skontrolovali a strávili tam pár dní rybárčením a relaxačným kúpaním, pretože na Pitcarnovom ostrove žiadne piesočné pláže nie sú (preto sa ostrovu Oeno tiež niekedy hovorí Holiday Island či Sandy Island). Ostrov Oeno nie je trvalo obývaný, ale Pitcairnčania si na hlavnom atole postavili chyže z paliem, v ktorých sa počas svojich pobytov zdržujú. Pitcairnčania tiež na ostrove vykopali zdroje pitnej vody, ktorú potom čerpajú do nádrží.
Pitcairn Island [online].    Encyclopædia Britannica, [cit. 2009-09-02].    Dostupné online.     (po anglicky)
 Pitcairn's History [online].   Auckland : Pitcairn Islands Office, [cit. 2009-06-28].    Dostupné online.     (po anglicky)
 History [online].   Wellington : UK in New Zealand, Foreign & Commonwealth Office, [cit. 2009-09-02].    Dostupné online.     (po anglicky)
 History [online].    onlinepitcairn.com, [cit. 2009-06-28].    Dostupné online.     (po anglicky)
 History of The Pitcairn Island [online].    QSL.net, [cit. 2009-10-06].    Dostupné online.     (po anglicky)
Pitcairn Islands Study Center. History of Pitcairn Island [online].   Angwin : Pacific Union College, [cit. 2009-06-22].    Dostupné online.     (po anglicky)
WILSON, William R.. Mutiny on the Bounty & Pitcairn Island [online].    travellinghistorian.com, 2008, [cit. 2009-10-11].    Dostupné online.     (po anglicky)
Tento článok je čiastočný alebo úplný preklad článku Dějiny Pitcairnových ostrovů na českej Wikipédii.
Dejiny Tibetu sa vyznačujú úzkym prepojením s dejinami budhizmu v Tibete, a tiež častými kontaktmi so susedným Mongolskom a Čínou. Starobylé tibetské dejiny nie sú známe s dostatočnou presnosťou. Spôsobil to najmä nedostatok písomných prameňov, ich stručnosť a tiež prax kronikárov, ktorí radi miešali legendárne rozprávania s historickými udalosťami.
K tradičným tibetským dejinám patrí polomýtické rozprávanie o prvých tibetských kráľoch zostúpených z nebies. Tí sídlili najskôr v Jumbulagangu v údolí rieky Jarlung, pre čo sa dynastia prvých kráľov niekedy označuje ako „Jarlungská dynastia“. Za prvého významného historického kráľa sa považuje Songcän Gampo žijúci v 7. storočí, za ktorého vlády sa v Tibete rozšíril budhizmus. Svoje korene však učenie Buddhu Šákjamuniho (dharma) pevne zapustilo až o storočie neskôr v dobe Thisong Decäna a Ralpačäna. V 2. polovici 7. a po celé 8. storočie pritom Tibetská ríša dosahovala svoj najväčší územný a politický rozmach. Od polovice 9. do polovice 13. storočia bola ústredná moc v Tibete decentralizovaná a na tibetskom území sa nachádzalo hneď niekoľko viac či menej mocných a samosprávnych celkov. V 13. storočí bol Tibet do značnej miery pod vplyvom Mongolskej ríše, s čím súvisel nárast mocenského vplyvu budhistickej školy sakja. V 16. storočí sa však k moci dostal gelug a jej svetskí predstavitelia – dalajlámovia – sa od piateho dalajlámu Ngawang Lozang Gjamccha (1617 – 1682) stali i svetskými vládcami Tibetu.
V 18. storočí Tibet načas obsadili mongolskí Džúngarovia a zanedlho po nich čínski Mandžuovia, ktorí Tibetu síce ponechali vnútornú nezávislosť, v Lhase však ponechali svojich úradníkov (ambanov), ktorí tu zotrvali až do pádu Mandžuskej dynastie na začiatku druhého desaťročia 20. storočia. Uzavretosť Tibetu prelomila v rokoch 1903 – 1904 Younghusbandova expedícia, ktorá uzatvorila medzi Tibetom a Britským impériom bilaterálne dohody. Pád Mandžuskej dynastie pre Tibet de facto znamenal osamostatnenie; to bolo však ukončené v roku 1950 príchodom vojsk Čínskej ľudovej oslobodeneckej armády a začlenení tibetského územia do Čínskej ľudovej republiky (ČĽR). V ČĽR v súčasnej dobe existuje Tibetská autonómna oblasť, ktorá však zaberá iba zhruba polovicu pôvodnej rozlohy Tibetu. Tibetská exilová vláda s názvom Ústredná tibetská správa sídli v indickej Dharamsale, jej hlavným predstaviteľom je štrnásty dalajláma Tändzin Gjamccho.
Vzhľadom na to, že o najstarších dejinách Tibetu prakticky neexistujú žiadne záznamy a písaná tibetská história začína v 7. storočí za kráľa Songcän Gampa, zostavujú sa počiatky tibetských dejín veľmi ťažko. Historické postavy a udalosti z doby pred 7. storočím sú navyše v kronikách, ktoré pochádzajú z neskorších storočí, previazané s legendárnymi udalosťami. Novodobí bádatelia sa potom niekedy rozchádzajú v interpretáciách toho, ktoré udalosti či postavy sú skutočne historické a ktoré spadajú skôr do oblasti legiend.
Niektoré tibetské pramene hovoria o štyroch či šiestich – prípadne inom počte – kmeňov, ktoré kedysi obývali Tibetskú náhornú plošinu. Podľa legendárneho podania boli príslušníci týchto kmeňov potomkami opíc, ktoré vzišli zo zväzku opičiaka a skalnej rákšasí, ako o tom hovorí tradičná tibetská legenda. Medzi najdôležitejšie kmene mali patriť Se, Dong, Tong a Mu. Kmene medzi sebou mali mať ustavičné spory a postupne sa premeniť na kráľovstvo. Týchto kráľovstiev postupne vzniklo až štyridsať. Pokiaľ však skutočne existovali, nevie sa o nich prakticky nič. Oveľa neskôr sa tieto kráľovstvá mali zjednotiť do tzv. štyroch veľkých kultúr.O pôvodných kmeňoch je toho tiež známe iba veľmi málo a určiť čo i len približnú dobu ich existencie je prakticky nemožné. Dosiaľ najstaršie známky skutočne doloženého osídlenia Tibetu boli nájdené v oblasti Balukšaru. Tunajšia megalitická kultúra vykazuje známky podobnosti s inými megalitickými kultúrami juhovýchodnej Ázie z obdobia 2. tisícročia pred Kr. Trvalejšie osídlenie Tibetskej náhornej plošiny pravdepodobne nastalo začiatkom nášho letopočtu.
Legenda hovorí, že od počiatku sveta až do 6. storočia v Tibete vládlo dvadsať sedem kráľov. Prvý kráľ mal zostúpiť z nebies po rebríku alebo lane zvanom mu (symbolizujúcom axis mundi) a spojiť sa s pozemským bohom veľhôr. Obdobne aj ďalších šesť tibetských kráľov zostúpilo z neba, až sa jedného dňa lano pretrhlo a tým skončil „zlatý vek“. Týchto prvých sedem kráľov je podľa svojho pôvodu väčšinou označovaných ako „sedem nebeských kráľov“.
Prvým kráľom zostúpeným z nebies a súčasne prvým kráľom Tibetu mal byť Ňathi Cänpo. Traduje sa, že to bol on, kto v údolí rieky Jarlung (známa skôr ako Brahmaputra) nechal postaviť Jumbulagang, ktorý sa po ďalšie storočia stal sídlom kráľov Tibetu. Tradícia mu pripisuje zjednotenie tibetských kmeňov pod jednotnú vládu. Otázka jeho histórie či životných dát však zostáva nevyriešená, v jednotlivých prameňoch sa prípadné datovanie vlády Ňathi Cänpa často veľmi líši, Tarthang Tulku dobu vlády Ňathi Cänpa zaraďuje do 3. storočia pr. Kr.
Prvým skutočne doloženým tibetským kráľom sa stal Digum Cänpo (asi 2. storočie pred Kr.), ktorého hrobku Tibeťania označujú ako „hrobku prvého kráľa“ a podľa tradície sa nachádza v Kongpu na východe Ü-Cangu. Podľa legendy bol Digum Cänpo v poradí ôsmym tibetským kráľom a prvým kráľom „pozemským“. Podľa legendárneho rozprávania sa na nebesia už nemohol vrátiť ako jeho predchodcovia, pretože si lano nevedomky sám pretrhol v súboji so svojím sluhom Longamom. Potom, čo Digum Cänpo Longamovou rukou zomrel, chopil sa v Tibete vlády sám Longam. Čoskoro však bol o trón pripravený a na jeho miesto nastúpil Digum Cänpov syn Čhathi, ktorý prijal meno Pudegunggjal.
Obdobie týchto prvých dvoch „pozemských kráľov Tibetu“ sa vyznačuje ako veľkými pokrokmi v znalostiach technológií, tak aj sociálno-politickými zmenami. Po týchto kráľoch nasledovalo „šesť kráľov leg“ (resp. „šesť pozemských kráľov s prídomkom leg“ – „leg“ znamená dobrý), „osem kráľov de“ („de“ – pokladnica) a „päť kráľov cän“ („cän“ – mocný). Títo králi vládli v Tibete pravdepodobne medzi 1. – 5. storočím a počas tejto doby sa tibetský ľud zdokonaľoval v znalostiach poľnohospodárstva, stavali sa mohutné pevnosti na svahoch hôr a tibetská kultúra sa stávala čím ďalej, tým viac komplexnejšou. O týchto dávnych kráľoch je toho však známe len veľmi málo, často to sú iba ich mená, prípadne mená ich manželiek a detí.
Podľa tradičného počítania sa dvadsiatym ôsmym kráľom Tibetu stal Thothori Ňäncän. V jeho období vlády sa Tibet dostal do prvých kontaktov s budhizmom. Budhistická tradícia hovorí, že keď kráľ prebýval v Jumbulagangu, dostal kôš s budhistickými textami, ktoré boli písané v sanskrte. Neznajúc sanskrt Thothori Ňäncän odkázal svojim ministrom, že texty boli zoslané z neba, a že až štvrtý kráľ, ktorý bude po ňom nasledovať, texty dokáže prečítať a porozumieť im. Po Thothori Ňäncänovi sa vlády chopil jeho syn Thiňänzungcän, potom Dongňändeu, Tagriňänzig a Namri Söngcan. Namri Söngcanovi sa podarilo zjednotiť znesvárené kmene žijúce na tibetskom území a ustanoviť nad nimi jednotnú vládu; svojich odporcov sa mu nepodarilo celkom skrotiť, o čom svedčí fakt, že bol otrávený vlastnými šľachticmi. Už v týchto dobách pravdepodobne dochádzalo k obchodným stykom medzi Tibetom a Čínou. Namri Söngcan bol významnou postavou tibetských dejín a aj keď sa snažil položiť základ novodobej Tibetskej ríše, nepodarilo sa mu to. Tým, kto to dokázal, bol až Namri Söngcanov nástupca, syn, súčasník indického kráľa Haršu a jedna z najvýznamnejších postáv dejín Tibetu, kráľ Songcän Gampo.
Presné životné dáta Songcän Gampa nie sú známe, historici sa však zhodnú, že začal vládnuť začiatkom 7. storočia. Songcän Gampovi sa podarilo zjednotiť oblasti okolo rieky Jarlung a vytvoriť tak prvý stabilný štátny útvar na tibetskom území. Bol tvorcom mnohých reforiem – obyvateľstvo rozdelil do troch stavov: na vojsko, služobníctvo a roľníctvo, a uskutočnil nové rozdelenie pôdy. Songcän Gampo sa okrem iného oženil s princeznou Wen-čcheng, neterou mocného čínskeho cisára Tchaj-cunga, a nepálskou princeznou Bhrkutí, dcérou kráľa Amšuvarmana z rodu Liččhaviov. Obe ženy boli budhistky a podľa tradičného podania si so sebou do Tibetu priniesli sochy Budhov, pre ktoré boli v Lhase vystavané chrámy Džókhang a Ramočhe. Na ich popud prijal budhizmus aj ich manžel, ktorý pritom zavrhol bön, do tej doby najrozšírenejšie tibetské „náboženstvo“. Songcän Gampo tak mal vyplniť proroctvo svojho predchodcu Thothori Ňäncäna. Budhizmus ovplyvnil celkom zásadným spôsobom neskoršie smerovanie a celkový ráz tibetskej kultúry. Songcän Gampo ešte vyslal na štúdiá do Indie skupinu mníchov vedených Sambhótom, ktorý po návrate do Tibetu položil základ tibetského písma.
Dovtedajším tradičným sídlom tibetských kráľov bolo údolie rieky Jarlung, za Songcän Gampa sa však prenieslo do Lhasy. Kráľ tam dal vystavať tzv. Biely palác, v ktorého blízkosti bol v 17. storočí postavený nový palác nazvaný Potála. Songcän Gampo dal ďalej vystavať rad budhistických chrámov a snažil sa o šírenie budhizmu v Tibete i mimo neho. Podnikal vojenské výboje nielen proti južnému susedovi – Indii, ale i proti Číne. V kraľovaní a spravovaní rozsiahlej ríše mu pomáhal minister Gar Tongcän, ktorý sám položil základ pre významnú tibetskú ministerskú dynastiu.
Songcän Gampo udržiaval obchodné a diplomatické styky s okolitými krajinami ako bol Kašmír, Nepál, Ladak, Serinda či Čína. Na kráľovu žiadosť prichádzali do Tibetu čínski vzdelanci, ktorí so sebou priniesli pokročilé znalosti o zavlažovaní či výrobe piva, z hotových výrobkov so sebou priniesli napr. hodváb či atrament. Songcän Gampo niekedy v roku 641 odovzdal trón svojmu jedinému známemu synovi Gungsong Gungcänovi, ktorý však čoskoro zomrel a jeho otec preto znovu nastúpil na trón. Po Songcän Gampovej smrti koncom 1. polovice 7. storočia vládol po určitú dobu Gar Tongcän ako regent. Po ňom prebral moc Songcän Gampov vnuk Mangsong Mangcän.Obdobie vlády Mangsong Mangcäna bolo poznamenané vojnovými stretnutiami s Čínou, resp. dynastiou Tchang. Tibetské vojská vtedy dobyli oblasť Aža (tiež Tchu-jü-chun; išlo o oblasť obývanú Tchu-jü-chunmi, spojenými kmeňmi mongolských kočovníkov) a začali podnikať vojenské výpravy na územie ovládané Tchangmi. V roku 670 tibetská armáda vnikla do Čínskeho Turkestanu (tejto oblasti dnes približne zodpovedá čínska provincia Sin-ťiang) a dobytím štyroch tunajších pevností (Chotan, Kuča, Kašgar a Karašahr) Tibeťania fakticky prebrali vládu nad celou oblasťou. Čína odpovedala vyslaním stotisícovej armády proti Tibeťanom. V bitke pri Ta-fej-čchuane však boli čínske vojská porazené a ani v ďalších bitkách sa veľkým Tchangom nepodarilo získať späť územia odňaté Tibetom. Až v rokoch 692 – 694 sa Číňanom podarilo dostať spomínané štyri mestá opäť pod svoju kontrolu.Keď po smrti Mangsong Mangcäna na trón nastúpil Düsong Mangdže, výboje proti Číne pokračovali. Čína bola vtedy ohrozovaná aj nájazdmi Arabov, ktorí sa tu a tam v dobe vojnových nájazdov proti Číne spolčovali s Tibeťanmi.
Okolo roku 755 sa na tibetský trón dostal ďalší významný tibetský kráľ zvaný Thisong Decän (asi 756 – 797). Ten je budhistickými textami ospevovaný ako výrazný zástanca a šíriteľ Budhovho učenia, hovorí sa o ňom ako o „kráľovi Náuky“ (dharmarádža) a emanácii Maňdžušrího, bódhisattvy múdrosti. Na jeho pozvanie do Tibetu pricestoval indický učenec (pandita) Šántarakšita, ktorý mal za úlohu šíriť v Tibete budhizmus. Jeho prítomnosti v Tibete však neboli naklonení mnohí ministri a celý rad nešťastných príhod sprevádzajúcich Šántarakšitov pobyt v Tibete bol vykladaný ako prejav zloby tibetských (resp. bönskych) božstiev. Šántarakšita preto zanedlho odišiel z Tibetu nesplniac svoju úlohu. Pred odchodom však kráľovi odporučil, aby do Tibetu pozval veľkého indického gurua a tantrického vzdelanca Padmasambhavu (zvaný tiež Guru Rinpočhe).Padmasambhava pochádzal z legendárneho údolia zvaného Udjána, v oblasti dnešného Pakistanu a dodnes sa je možné stretnúť v oblastiach, kde je rozšírený tibetský budhizmus s ohromným množstvom miest, ktoré miestna či širšia verejnosť považuje za späté nejakým spôsobom s Padmasambhavom. Tradícia hovorí, že hneď ako Guru Rinpočhe pricestoval do Tibetu, premohol zlých démonov (neprajúce – bönske božstvá) a až potom mohol začať so šírením dharmy. Jeho žiakom sa stal aj Thisong Decän. Potom, čo Padmasambhava zožal v Tibete úspech, sa k šíreniu dharmy v Tibete pripojil aj Šántarakšita. Padmasambhavovi sa dnes pripisuje rozšírenie budhizmu v Tibete, založenie najstaršieho tibetského kláštora Samjä a pôvod svojho učenia od neho odvodzuje línia ňingma. Kláštor Samjä sa nachádza na juh od Lhasy, severne od rieky Jarlung.
V počiatkoch mal budhizmus v Tibete problémy s prijatím miestnymi obyvateľmi. Taká forma budhizmu, v akej ju šíril Padmasambhava, však bola pre tibetský ľud prijateľná. Padmasambhava bol podľa tradície tantrik s pokročilými magickými schopnosťami a tibetský ľud zaujala tantrická prax, ktorá obsahuje pestré rituály, odriekavanie mantier, magické zaklínadlá a pod. Za Thisong Decäna došlo k azda prvému tibetskému „budhistickému koncilu“, ktorý sa niekedy nazýva lhaský (hoci sa v Lhase nekonal) či „veľká debata“. Hlavnou témou tejto debaty bola otázka, k akej forme budhizmu by sa mal Tibet prikloniť, buď k čínskej (čchanovej) forme „náhleho prebudenia“ či indickej (mahájánovej) forme postupného prebudenia (teda forma bódhisattvovského ideálu). Prvé stanovisko zastával mních menom Mahájána, indickú náuku zastával Šántarakšitov žiak Kamalašíla. Výsledkom koncilu bolo prijatie indickej formy budhizmu. Podľa českého bádateľa Karla Wernera bol výsledok debaty značne spolitizovaný, pretože ústupom čínskej formy budhizmu z Tibetu sa na tibetskom území oslabil čínsky vplyv a aj „v budúcnosti by mohla infiltrácia čínskymi mníchmi byť pre Tibet nebezpečná“. V tejto dobe bolo do tibetčiny preložené množstvo budhistických textov.
Za Thisong Decänovej vlády dosiahla Tibetská ríša územný a mocenský vrchol. Okrem územia Tarimskej panvy Tibeťania ovládali na západe územie až k rieke Oxu a sám chalífa Hárún ar-Rašíd si všimol rýchle vzrastajúcu veľkosť Tibetskej ríše. V snahe zabrániť jej ďalšiemu rozmachu spojil svoje sily s Čínou a spoločnými silami zamedzili Tibetu v ďalšej expanzii. Čo sa týka tibetsko-čínskych vzťahov v 8. storočí, po celé obdobie sa niesli v duchu vyjednávaní a vojenských výpadov. Číňania diplomatické vyjednávania zámerne zdržiavali, pretože vedeli o problémoch, s ktorými sa Tibet vo svojom vnútri potýkal, a ktoré ho postupne oslabovali. Išlo predovšetkým o vzbury národov podrobených Tibetom, intrigy šľachticov a boje o tibetský trón. V roku 763 Thisong Decänovo vojsko dobylo hlavné mesto Čchang-an v dnešnej provincii Šen-si a o dvadsať rokov neskôr bola medzi Tibetom a Čínou podpísaná mierová zmluva, ktorej súčasťou bolo vymedzenie hraníc medzi obidvomi krajinami.Po Thisong Decänovi nastúpil na tibetský trón jeho syn Mune Cänpo. Ten sa snažil o sociálnu reformu na základe znovurozdelenia pôdy, aby tak aspoň čiastočne znížil vtedajší priepastný rozdiel medzi bohatým a chudobným obyvateľstvom. To sa mu však nepodarilo, a to ani po dvoch ďalších neúspešných pokusoch. Po ňom nastúpil na trón jeho mladší brat Thide Songcän, ktorý v tibetských prameňoch vystupuje pod menom Sänaleg. Sänaleg viedol politické a vojnové boje s Arabmi pri západných hraniciach Tibetskej ríše, ktoré vyústili do vzájomnej dohody. Po Sänalegovi nastúpil na trón Ticug Decän zvaný Ralpačän (asi 814 – 836), ktorý je spoločne so svojimi predchodcami Songcän Gampom a Thisong Decänom počítaný medzi tzv. „dharma (dharmových) kráľov“, teda takých tibetských panovníkov, ktorí sa zásadnou mierou zaslúžili o rozšírenie dharmy v Tibete.
Kráľ Ralpačän dal zanedlho po svojom nástupe na tibetský trón priviesť do Tibetu indických učencov ako boli Šíléndrabódhi, Dánašíla či Džinamitra, ktorí mali pomáhať s prekladom budhistických textov do tibetského jazyka. Indickí učenci v spolupráci s poprednými tibetskými prekladateľmi Kawa Palcegem a Čhödö Lu Gjalcchänom vypracovali vôbec prvý sanskrtsko-tibetský slovník zvaný Mahávjutpatti. Významným Ralpačänovým činom bolo podpísanie mierovej dohody medzi Tibetom a Čínou (821), ktorej text bol vyrytý do troch kamenných stél – jedna bola umiestnená pred chrámom Džókhang, ďalšie sa nachádzali v Čchang-ane a na čínsko-tibetskej hranici. Lhaská stéla sa dochovala dodnes. Hlavnými bodmi tejto zmluvy bolo uisťovanie sa o vzájomnom priateľstve oboch krajín a znovupotvrdenie zmluvy o hraniciach z roku 783. V tejto dobe bol Tibet celkom nezávislým a suverénnym štátom.
Ralpačän bol horlivým zástancom budhizmu. Aby podporil stále sa rozrastajúce spoločenstvo tibetských mníchov (sangha), vydal príkaz, podľa ktorého mal materiálnu podporu pre mníchov v kláštoroch zaisťovať tibetský ľud. To vyvolalo nevôľu najmä u vyššej šľachty. Tá bola už aj tak nespokojná s predchádzajúcimi pozemkovými reformami, počas ktorých prišla o rad privilégií a strácala svoje dovtedajšie mocenské postavenie. Preto sa aristokrati rozhodli Ralpačänovej vôli vzoprieť. V následnej vzbure šľachtici kráľa zavraždili a na trón dosadili Langdarmu (zvaný tiež len „Darma“, vládol 838 – 843). Jeho vláda sa niesla v znamení potierania budhizmu a sociálnych zmien. Dal zatvoriť všetky budhistické kláštory a mníchom dal na výber, buď svadbu (čiže porušenie celibátu), alebo vstup do armády (čiže prakticky porušenie princípu ahimsá). Politicko-náboženská zmena, s ktorou vyrukoval Langdarma, otriasla celým Tibetom. Znova vyplávali na povrch klanové spory a zvýšila sa hospodárska rivalita. Kráľa zavraždil v roku 842 budhistický mních. Langdarmovi sa podarilo budhizmus úplne vytlačiť z centrálneho Tibetu, v ostatných kútoch krajiny však zostal zachovaný.
Tibetská ríša znamenala vrchol územného rozmachu Tibetu. K Tibetu vtedy patrili rozsiahle územia strednej Ázie vrátane Sin-ťiangu, Kan-su či Pamíru. So smrťou kráľa Langdarmu (počiatky rozpadu ríše predznamenala už vzbura proti Ralpačänovi) nastal celkový úpadok Tibetskej ríše. Hlavným spájajúcim prvkom rozsiahlej ríše bola totiž osoba kráľa a so zavraždením Langdarmu sa kráľovská dynastia rozštiepila hneď na niekoľko vetiev. Po Langdarmovi nastúpil na lhasský trón jeho syn Ösunga, no v oblasti Jarlungu sa vlády chopil Jumtän. Po Ösungovej smrti sa navyše lhaská vetva rozštiepila na ďalšie dve, keď sa v otázke nástupníctva nedohodli jeho dvaja synovia Taši Cegpal a Kjide Ňimagön. Decentralizácia ústrednej tibetskej moci znamenala výrazné oslabenie ríše a postupnú stratu jej území. Strata centrálnej vlády trvala až do polovice 13. storočia.
Od 70. rokov 10. storočia dochádzalo v Tibete k obrode budhizmu, ktorý po Langdarmovom zásahu utrpel ťažkú ranu. Vtedajší západotibetský kráľ Ješe Ö dal po postavení kláštora Tholing poslať dvadsaťjeden učencov do Kašmíru, aby tam študovali sanskrt a budhistickú náuku. Vrátili sa iba dvaja, Rinčhen Zangpo a Legpä Šerab, o to intenzívnejšie však začali s prekladateľskou činnosťou. Z ich doby sa dochovalo ohromné množstvo prekladov sanskrtských diel do tibetčiny. Ješe Ö v snahe o šírenie budhizmu v Tibete dal v prvej polovici 11. storočia poslať po indického učenca, predstaviteľa magadhskej univerzity Vikramašíla, Atíšu. Ten zo začiatku jeho ponuku odmietol, prikývol až vtedy, keď ho požiadal Ješe Öov synovec Čhangčhub Ö.Atíša výrazne napomohol obrode budhizmu v Tibete. Bol pozývaný do miest po celom Tibete a jeho prijatie sa čoskoro stalo otázkou prestíže. Už pred svojím príchodom bol Atíša v budhistickom prostredí veľmi váženou autoritou, dnes je považovaný za jednu z kľúčových postáv tibetského budhizmu a zakladateľa kadampy.
V 11. storočí sa objavili významní tibetskí budhisti, ako boli napr. Marpa Čhökji Lodö či jeho žiak Milaräpa, od ktorých odvodzuje svoj pôvod línia kagjü. Boli založené kláštory Sakja, Zalu a Radeng. S rozvojom budhizmu však rástla aj moc lamov a predstavených kláštorov, ktorí zasahovali do hospodárskeho, ekonomického a politického života. Atíša sa snažil tieto zásahy duchovenstva do čisto svetských záležitostí zmierniť.
Keď sa začiatkom 13. storočia začala vzmáhať Mongolská ríša, jej rozpínavosť sa nevyhla ani tibetskému územiu. V dobe Džingischánovej (asi 1162 – 1227) sa Tibeťania vyhli priamemu vojenskému stretu s Mongolmi tým, že sa zaviazali Mongolskej ríši odvádzať pravidelný tribút. Keď však Džingischán zomrel, Tibet prestal do Mongolska posielať predpísaný tribút. Princ Godan, syn novoustanoveného chána Ögödeja, preto vpadol do Tibetu so svojou armádou. Vyžiadal si vzdelaného Küngu Gjalchäna, predstaviteľa kláštora Sakja (odtiaľ väčšinou nazývaný Sakja Pandita), aby jeho a mongolský ľud učil budhizmus.
Keď v roku 1251 Künga Gjalchän zomrel, zanedlho po ňom zomrel aj Godan a novým mongolským chánom sa stal Chubilaj (Kublaj-chán). Ten si opäť vyžiadal duchovného učiteľa z Tibetu. Vybral si Phagpu, vzdelaného muža v mladom veku a opäť predstaviteľa školy sakja. Phagpa sa s Chubilajom dohodol, že hneď ako sa na chánovom dvore bude rozhodovať o záležitostiach Tibetu, vyžiada sa Phagpove stanovisko. Chubilaj Phagpu dokonca ustanovil svetským a duchovným vládcom najskôr centrálneho Tibetu, neskôr aj Amda, Ü-Cangu a Khamu. Tým sa len upevnilo výsadné mocenské postavenie školy sakjapa. Vďaka Phagpovmu priamemu spojeniu so školou sakja sa Chubilaj snažil potlačiť ďalšie školy tibetského budhizmu a škola sakja postupne získala významné mocenské postavenie. Hromadenie bohatstva a moci do rúk sakjapovcov však veľmi poškodilo dobrú povesť školy a neskôr bolo príčinou i jej pádu.Phagpa zomrel v roku 1280, podľa niektorých indícií ho mali otráviť vlastní mnísi z kláštora Sakja. Chubilaj-chán položil základ dynastie Jüan, ktorá po takmer jedno storočie ovládala územie Číny. Vzťah Chubilaj-chána a Phagpu bol veľmi jedinečný a zvláštny. Nešlo iba o vzťah patrón-učiteľ, ale tiež o vzťah vládca-poddaný. Dá sa to vyjadriť tak, že kým Phagpa (resp. Tibet) poskytoval Chubilajovi (resp. Mongolsku) duchovnú podporu, Chubilaj podporoval Phagpu v oblasti svetskej. Mongolská ríša poskytovala Tibetu vojenskú ochranu a Tibet sa postupne dostával do stále tesnejšieho vazalstva voči mongolskej vláde sídliacej v Pekingu.
Tibet sa od mongolskej nadvlády oslobodil v dobe pôsobenia prvého muža z rodu Phagmodu Čhangčhub Gjalchäna (1302 – 1364). S tým ako Tibet získaval nezávislosť od Mongolov, začala sa oslabovať moc sakjapovcov. Novou vládnucou vrstvou Tibetu sa postupne stal dynastický rod Phagmodovcov (Phagmoda doslovne znamená „človek zo svinieho prievozu“ a odkazuje na mnícha rovnakého mena, ktorý si postavil pustovňu zvanú sviní prievoz, na ktorej mieste bol neskôr vybudovaný kláštor Dänsathil). Čhangčhub Gjalchän bol správcom Neudongu a v dobe svojho pôsobenia sa zaoberal spormi so susedným Jazangom a s predstaviteľmi školy sakjapa. Celá táto doba sa niesla v znamení menších či väčších šarvátok a intríg, z ktorých víťazne vzišiel Čhangčhub Gjalchän. Ten koncom päťdesiatych rokov 14. storočia už držal pod svojou správou takmer celý Tibet vrátane susedného Jazangu. V reakcii na to mu mongolská vláda udelila titul Tai Situ.Čhangčhub reformoval trestnoprávny systém a snažil sa presadiť nové postupy  aj v ďalších odvetviach tibetskej administratívy. Podporoval budhizmus a na konci svojej vlády sa stal budhistickým mníchom. V druhej polovici 14. storočia začal v Tibete pôsobiť náboženský a sociálny reformátor Congkhapa (1357 – 1419), z ktorého učenia vzišla línia gelug a kláštor Gandän. Congkhapa sa snažil o reformu života mníchov v Tibete, ktorý bol vtedy v hlbokom úpadku. Počas jeho pôsobenia došlo k vražde jedného z ministrov rodu Phagmodu, čo bola vôbec prvá roztržka v tomto rode. Ešte v 14. storočí bola zrevidovaná podoba Kandžuru a Tandžuru, v roku 1409 sa konal po prvýkrát dnes tradičný tibetský sviatok mönlam. V dobe Čhangčhuba okrem iných pôsobil Sönam Gjalcchän (1312 – 1375), autor tradičnej tibetskej kroniky Zrkadlo kráľov, ktorá vyšla aj v českom jazyku v preklade Josefa Kolmaša.V prvej polovici 15. storočia začala dynastia Phagmodu strácať svoj vplyv, čo vyvrcholilo v roku 1436, kedy sa moci chopila dynastia Rinpung. Tá bola duchovne spriaznená s karmapovcami a sídlila v Zadnom Tibete. Pre nasledujúce storočia boli príznačné boje o moc medzi školami gelugpa a kagjüpa, a tiež medzi provinciami Ü a Cang. Koniec nadvlády dynastie Rinpung nastal v roku 1565, kedy bol vykonaný prevrat, v ktorého čele stál jeden z rinpungovských ministrov, ktorý potom sám zasadol na tibetský trón a položil základ kráľovskej dynastie Cang. Moc dynastických rodov Rinpung a Cang však viac-menej nepresiahla centrálny Tibet.
Aj napriek nepriateľstvu medzi školami tibetského budhizmu a stále väčšiemu svetskému vplyvu na mníšsky život sa v Tibete vyskytoval rad významných učencov. Významnému postaveniu sa tešili školy gelugpa a najmä kagjüpa. V druhej polovici 16. storočia bol jeden z hlavných predstaviteľov gelugpy a súčasne hlavný láma kláštora Däpung Sönam Gjamccho pozvaný na mongolský dvor k vtedajšiemu chánovi Altanovi. Altan-chán ho za jeho učiteľskú činnosť obdaril titulom „dalajláma“; Sönam Gjamccho bol už vtedy považovaný za prevtelenca (tib. tulku) svojich dvoch predchodcov Gendünduba (1391 – 1474) a Gendün Gjamccha (1475 – 1541), preto bol titul dalajláma retrospektívne priznaný aj jeho dvom predchodcom a za prvého dalajlámu sa tak dnes považuje Gendündub.
Sönam Gjamccho síce zastával významné postavenie medzi tibetskými mníchmi, v tejto dobe sa však ešte nedá hovoriť o tom, že by ho ako duchovného vodcu Tibetu uznávali všetci Tibeťania, resp. aj ostatné línie tibetského budhizmu. Po Sönam Gjamcchovej smrti bol ako štvrtý dalajláma rozpoznaný Altan-chánov synovec Jöntän Gjamccho (1589 – 1616), čím sa ešte viac prehĺbili vzťahy medzi Tibetom a Mongolskom. Keď Jöntän Gjamccho v roku 1601 vstúpil do Lhasy, miestni gelugpovci mu prichystali veľkolepé prijatie, čo však pobúrilo karmapovcov. Aby si dalajláma naklonil aj svojich odporcov, oficiálne potvrdil (prípadne po prvýkrát udelil) titul pančhenláma, ktorý náležal predstavenému dodnes významného tibetského kláštora Tašilhünpo. Na krátku dobu tak nastal v zemi relatívny pokoj, no za panovania 4. pančhenlámu Lozang Čhökji Gjalcchäna sa však opäť naplno rozvinulo otvorené nepriateľstvo medzi gelugpovcamii, karmapovcami a kráľmi z provincie Cangu, ktorí si činili nárok na svetskú vládu nad Tibetom.
Koniec týmto šarvátkam učinil až piaty dalajláma Ngawang Lozang Gjamccho (1617 – 1682), prvý dalajláma, ktorý sa stal svetským vládcom Tibetu. V Tibete býva niekedy označovaný ako Ngapa čhenpo, teda „Veľký piaty“. Vlády sa chopil v dvadsiatich piatich rokoch a zanedlho potom začal v Lhase so stavbou Potály, zimného paláca a od tej doby tradičného sídla dalajlámu. Potála dnes tvorí lhaskú dominantu a je súčasťou svetového dedičstva UNESCO. Ngawang Lozang Gjamccho sa tak snažil upevniť postavenie, aké dalajlámom náležalo.Aby piaty dalajláma zaistil škole gelugpa politickú nadvládu nad Tibetom, spojil sa s Gušri-chánom (1636 – 1656), vládcom chošúdskych Mongolov z Amda. Gušri-chán vojensky potlačil odpor kráľa Cangu, ktorý bol prívržencom školy karmapa, a zaistil tak piatemu dalajlámovi svetskú moc nad Tibetom. Roku 1642 bol piaty dalajláma v Žikace slávnostne prehlásený vládcom Tibetu. Škola Karma Kagjü, ktorá sa na politickom konflikte podieľala, bola následne v provincii Cang tvrdo prenasledovaná. Prenasledovaná bola tiež škola džonangpa, ktorá bola dokonca v centrálnom Tibete zakázaná. Toto rozhodnutie bolo zdôvodnené skutočnosťou, že škola džonangpa hlásala nesprávny názor ohľadom prázdnoty (sans. šúnjatá), ústredného budhistického pojmu, pravdepodobne však v hre boli aj politické dôvody.
Roku 1653 vykonal piaty dalajláma oficiálnu návštevu dvora čínskeho cisára Šun-č', príslušníka novej mandžuskej dynastie Čching. V Pekingu bol dalajláma privítaný s veľkými poctami, cisár ho ubytoval v Žltom chráme, ktorý pre neho nechal postaviť. Piaty dalajláma zreformoval štátnu správu. Vymenoval hajtmanov rôznych okresov a nových ministrov do svojej vlády. Založil dve dôležité učilištia, jedno pre mníšskych a druhé pre laických úradníkov, kde sa okrem obvyklých predmetov vyučoval aj sanskrt, mongolčina, astrológia, poézia, lukostreľba a jazdectvo. Nariadil tiež sčítanie ľudu, aby mohol vytvoriť presnejší a spravodlivejší daňový systém.
Smrť piateho dalajlámu v roku 1682 bola pravdepodobne až pätnásť rokov utajovaná jeho radcom a asistentom Sanggjä Gjamcchom. Ten verejnosti oznámil, že sa dalajláma venuje meditačným cvičeniam a nepraje si byť rušený. Tibet medzitým spravoval sám desi („správca“, „regent“) Sanggjä Gjamccho. Keď bol v roku 1695 dostavaný palác Potála, desi vyslal posolstvo k mandžuskému cisárovi, aby mu oznámil, že piaty dalajláma je po smrti a novým, v poradí šiestym dalajlámom sa stane vtedy už trinásťročný Cchangjang Gjamccho (jeho učiteľom bol Lozang Ješe). Šiesty dalajláma však žil veľmi samopašný život, pil pivo a dokonca sa stýkal s kurtizánami. Desi rezignoval na svoju funkciu po márnych pokusoch usmerniť ho. Novým desim bol zvolený Ngawang Rinčhen. Sanggjä Gjamccho však až do svojej násilnej smrti v roku 1705 fakticky udržiaval moc nad Tibetom vo svojich rukách. Po jeho smrti sa regentstva ujal Lhabzang-chan, vnuk Gušriho-chána.Aj keď bol Lhabzang-chan zo začiatku šiestemu dalajlámovi naklonený, neskôr proti nemu začal verejne vystupovať. Vrcholom jeho snáh bolo pozbavenie funkcie šiesteho dalajlámu a jeho vyhostenie z krajiny. Na ceste do vyhnanstva však šiesty dalajláma z neznámych príčin zomrel. Lhabzang-chan ho prehlásil za falošného prevtelenie piateho dalajlámu a na post šiesteho dalajlámu sa snažil pretlačiť svojho človeka Ngawang Ješe Gjamccha. To sa mu však nepodarilo, v kláštore Kumbum bol medzitým vychovávaný chlapec, ktorý bol laickou a mníšskou obcou považovaný za prevtelenie šiesteho dalajlámu a ktorý prijal meno Lozang Kalzang Gjamccho, za jeho pôsobenia bol vystavaný park Norbulingka, kde bol pod vedením nasledujúceho dalajlámu Džampal Gjamccha vybudovaný aj palác. Lhabzang sa potom dostal do roztržky s Džúngarmi, ktorí preto začali zbrojiť a vytiahli na Lhasu, ktorú v roku 1717 dobyli. Pri dobytí Lhasy Džúngarmi bol Lhabzang zabitý a s jeho smrťou sa tak definitívne skončila doba mongolských kráľov Tibetu (1642 – 1717).
V roku 1717 sa vlády v Tibete na krátku dobu ujali Džúngarovia. Čínska vláda, ktorá bola s Džúngarmi znepriatelená a videla v nich možnú hrozbu, vyslala do Tibetu hneď dve po sebe idúce vojnové výpravy (1718 – 1719 a 1720). Mongolov sa podarilo vytlačiť v roku 1720, kedy do Lhasy vstúpili čínske vojská. Tibet sa vtedy stal čiastočne súčasťou Číny, bola mu však ponechaná vnútorná nezávislosť. Všeobecne sa prijíma názor, že Džúngarovia boli z Tibetu vyhnaní s pomocou vojsk Mandžuov, ktorí si tak Tibet de facto podmanili; Tibeťanom sa však podarilo Mongolov z Lhasy vytlačiť ešte pred príchodom mandžuských vojsk.Potom, čo Mandžuovia obsadili Lhasu, bola v hlavnom meste zostavená ministerská rada zvaná kešag a do jej čela sa postavil vrchný veliteľ čínskych vojsk. Do správy ríše boli začlenení predovšetkým ľudia, ktorí v minulosti stáli v opozícii proti Džúngarom. Vtedajší čínsky cisár Jung-čeng sa navyše rozhodol v Lhase ponechať vojenskú posádku v počte 3000 mužov, ktorí mali dohliadať na chod ríše. Predovšetkým veľké finančné náklady cisára prinútili stav čínskych úradníkov a vojakov postupne znižovať, čo viedlo k oslabeniu čínskeho vplyvu v Tibete a medzi rokmi 1727 – 1728 k občianskej vojne. Na jednej strane stáli pročínsky orientovaní členovia kašagu, na druhej strane predovšetkým odporcovia prítomnosti čínskych jednotiek z dalajlámovho okruhu. Cisár tieto vnútorné rozpory v Tibete využil na vyslanie expedičného zboru v počte 15 000 mužov, ktorých úlohou bolo prevziať kontrolu nad správou tibetskej ríše.Potom, čo členovia výpravy ovládli úradnícky aparát, bola zriadená inštitúcia ambana, teda akéhosi „vrchného úradníka“. Ambani boli vždy dvaja, jeden bol hlavný a druhý vedľajší. Mali k dispozícii zbor vojakov a úradníkov s počtom 2000 mužov, do konca 18. storočia bol však ich počet znížený najskôr na 500, neskôr na 100.  Postavenie ambana je doteraz otázkou diskusie, a to najmä v súvislosti so statusom Tibetu v dobe prítomnosti ambanov v Lhase.V roku 1750 prebehla násilná vzbura protičínsky orientovaných Tibeťanov, ktorým sa podarilo oboch ambanov usmrtiť. Táto udalosť poskytla čínskemu cisár Čchien-lungovi zámienku, aby do Tibetu vyslal ďalšiu trestnú výpravu, ktorej dôsledkom bolo posilnenie pozícií novodosadených ambanov, prehlásenie dalajlámu za svetského a duchovného vodcu Tibetu a ustanovenie stálej lhaskej jednotky s veľkosťou 1500 mužov. V roku 1763 dala tibetská vláda do obehu vôbec prvú tibetskú menu nazvanú tamka, ktorá sa viac-menej udržala až do 20. storočia. Do tej doby boli v Tibete využívané platidlá z iných krajín, predovšetkým Nepálu a Ladaku.
Po smrti siedmeho dalajlámu bolo ustanovené, že v dobe neplnoletosti ďalších dalajlámov za nich budú vládnuť regenti. Vôbec prvým takýmto regentom sa stal Demo-tulku Džampal Deleg. Ten vládol Tibetu viac ako dvadsať rokov, než v roku 1777 zomrel. Ôsmy dalajláma Džampal Gjamccho mal vtedy dvadsať rokov a preto bol požiadaný, aby sa chopil vlády sám. Pre svoj nízky vek však vládnutie odmietol a následne bol ustanovený ďalší regent Ngawang Cchulthim. Tento muž zostal aj po nástupe ôsmeho dalajlámu na trón na regentskom poste ako dôverný radca dalajlámu a do istej miery aj „spoluvládca“. V roku 1786 Ngawang Cchulthim odcestoval na pozvanie čínskeho cisára do Pekingu, kde s ním veľmi dobre zaobchádzali. Číňania si tak u neho chceli urobiť dobré meno a nestratiť tým v Lhase svoj vplyv prostredníctvom ambanov.Len čo regent odcestoval do Číny, na povrch vyplával nový pálčivý problém Tibeťanov s nepálskymi Gurkhami. Nepál mal s Tibetom dlhodobé nezhody v obchodovaní, Gurkhov navyše pobúrila tibetská materiálna pomoc Sikkimu, ktorý Gurkhovia napadli. Z toho dôvodu Gurkhovia v roku 1788 zaútočili na Tibet, a to hneď z troch strán. Tibetskej armáde sa podarilo postup Gurkhov čiastočne zastaviť. Keď do Tibetu pritiahla časť čínskej armády, aby podporila Tibet v boji proti Gurkhom, začalo vyjednávanie medzi oboma znepriatelenými stranami. V následnej zmluve sa tibetská strana zaviazala, že bude Nepálu odvádzať tribút a súčasne prišla o časť svojho územia.Keď sa po roku 1790 z Číny vrátil Ngawang Cchulthim, rozhneval sa, že Tibet uzavrel s Nepálom takú nevýhodnú zmluvu. Po pokusoch o vyjednávanie s Gurkhami nakoniec odmietol uvedený tribút do Nepálu poslať, krátko na to však v roku 1791 zomrel. Gurkhovia Tibet napadli ešte v tom istom roku. Dobyli pomerne rýchlo Žikace, vrátane kláštora Tašilhünpo, ale tibetská odozva na seba nenechala dlho čakať. Tibetská armáda podporovaná čínskymi jednotkami nielen že už v nasledujúcom roku vytlačila Gurkhov zo svojho územia, ale vytiahla smerom na Nepál. Gurkhovia sa takého postupu zľakli a začali s Tibeťanmi vyjednávať. O výsledkoch rokovaní sa však toho veľa nevie, isté je, že tým sa vojna s Nepálom skončila.
Vďaka tomu, že Gurkhov pomáhali poraziť čínske vojská, sa ešte viac upevnil vplyv, ktorý mali v Tibete čínski Mandžuovia. Tí v roku 1792, po skončení vojny s Gurkhami, začali v Tibete dvojročnú reformu verejnej správy, ktorej cieľom bolo získať správnu kontrolu nad tibetským územím prostredníctvom ambanov. Tieto reformačné snahy vychádzajúce od Čchien-lunga spôsobili, že prostredníctvom ambanov Mandžuovia prevzali kontrolu nad Tibetom, ktorá trvala až do konca 19. storočia. Miera vplyvu ambanov na tibetskú správu však bola v jednotlivých obdobiach veľmi rôzna.
Opätovný vojnový konflikt Tibeťanov s nepálskymi Gurkhami nastal po predčasnej smrti 11. dalajlámu Khädub Gjamccha v roku 1856. Gurkhovia obsadili územie na juhu Tibetu s tým, že sa nedodržiavajú predtým stanovené pravidlá obchodu medzi oboma krajinami. Tibet odpovedal vyslaním vojenskej výpravy, ktorej sa však nepodarilo získať späť územia zabrané Gurkhami. Predstavitelia oboch zemí potom začali vyjednávať; výsledkom bola zmluva o desiatich bodoch podpísaná 24. marca 1856. V tej sa okrem iného Tibet zaviazal Nepálu odvádzať každoročný tribút 10 000 rupií a rovnako súhlasil s poskytnutím prípadnej pomoci, pokiaľ bude Nepál napadnutý cudzou mocnosťou. Naopak Nepálci sa mali stiahnuť z dobytých území Tibetu, zmluva im tiež poskytovala niektoré obchodné výhody, lepšie, než v predchádzajúcej dobe.V roku 1875 zomrel dvanásty dalajláma a za nového svetského a duchovného vodcu Tibetu bol v roku 1878 vybraný chlapec, ktorý prijal meno Thubtän Gjamccho. Do doby, než sa 13. dalajláma ujal vlády, Tibet spravoval najskôr regent Čhökji Gjalcchän Kündeling, po jeho smrti v roku 1886 bol za ďalšieho regenta menovaný Demo Thinlä Rabgjä. Roku 1888 bol objavený 9. pančhenláma, ktorý od dalajlámu prijal meno Lozang Thubtän Čhökji. V polovici deväťdesiatych rokov 19. storočia sa vtedy devätnásťročný dalajláma chopil tibetského trónu.V tomto období bola čínska vláda v tesnom styku s Britmi, čo sa prejavilo aj na rokovaniach o Tibete. Anglicko bolo vôbec prvou „cudzou“ mocnosťou, ktorá sa začala o Tibet zaujímať po hospodárskej a politickej stránke. 13. septembra 1876 bola medzi zástupcami Číny a Britského impéria podpísaná zmluva, podľa ktorej mali Briti právo vyslať na tibetské územie výskumnú misiu. Tibetská strana však zmluvu neratifikovala a vstup Britov na svoje územie nepovolila. Podobné zmluvy týkajúce sa Tibetu boli medzi čínskou a britskou stranou podpísané ešte v roku 1886 v Pekingu a roku 1890 v Kalkate. Kalkatskú zmluvu, týkajúcu sa aj Sikkimu, podpísali indický vicekráľ Lord Lansdowne a lhaský amban Šeng-tchaj. Keďže ani k tejto zmluve Tibeťania neboli prizvaní, tibetská vláda zmluvu odmietla.
Na tibetské územie preniklo do začiatku 20. storočia iba veľmi málo Európanov. Historicky prvá správa o Tibete z pera Európana, ktorý Tibet navštívil, pochádza od františkánskeho misionára českého pôvodu Oldřicha z Pordenone, ktorý Tibet navštívil v prvej polovici 14. storočia. Prvé autentické správy o Tibete však pochádzajú z doby oveľa neskoršej, a to od portugalského misionára Antónia de Andradeho (1580 – 1634). Prvými Európanmi, ktorí navštívili Lhasu, sa stali jezuiti Johannnes Grueber a Albert Dorville. Do hlavného tibetského mesta dorazili v roku 1661. Najmä v 18. storočí v Tibete pribúdalo jezuitských a ďalších misionárov (napr. kapucínov), ktorým sa zo začiatku darilo klásť základy misijných staníc. Často však narážali na odpor lámov, ktorí v roku 1745 docielili vyhostenie všetkých misionárov z krajiny.
V roku 1774 prišiel do Žikace škótsky diplomat George Bogle, aby tu zastupoval záujmy Britskej Východoindickej spoločnosti. Bogle do Tibetu priniesol vôbec prvé zemiaky. Zhruba od polovice 19. storočia sa Tibet snažili preskúmať susední Briti a Rusi, ale aj Američania, Francúzi a Škandinávci. Ich záujmy však boli poháňané skôr politickými než vedeckými ambíciami. Začiatkom 19. storočia sa Tibet stával pre cudzincov čím ďalej, tým viac neistou krajinou, okrem iného preto, že sa Tibet stal účastníkom Veľkej hry, vojensko-politického sporu medzi Britským impériom a Ruskou ríšou. Koncom 19. storočia sa do Tibetu okrem iných dostal Nikolaj Prževalskij a na prelome 19. a 20. storočia preskúmal Tibet po geografickej stránke švédsky geograf Sven Hedin.
Keď koncom 18. storočia prebiehala vojna medzi Tibetom a Nepálom, tibetská vláda sa rozhodla prerušiť všetky styky s Britmi, pretože členovia vlády ich podozrievali z podporovania Gurkhov. Všetky obchodné styky medzi Britskou Indiou a Tibetom prebiehali v nasledujúcich desaťročiach sprostredkovane. Časom sa však Briti začali obávať, že by sa Rusi mohli snažiť v Tibete uplatniť svoje záujmy a získať tak kontrolu nad Tibetom, ktorý de facto susedil s Britskou Indiou (na juhu Tibet susedil so Sikkimom, vtedy vazalským štátom Britskej Indie). Briti sa preto začali snažiť o uplatnenie svojho vplyvu v Tibete, ktorého začiatkom malo byť najskôr nadviazanie obchodných stykov s Tibetom. Keď Briti zistili, že rokovať s ambanmi nevedie k želateľnému výsledku, pretože nemali v Tibete faktický vplyv, začali pomýšľať na priamu komunikáciu s tibetskou vládou.
Zástanca ofenzívnej politiky, indický vicekráľ Lord Curzon, sa rozhodol, že do Tibetu vyšle expedíciu, ktorá by s Tibeťanmi vyjednávala najmä o sikkimsko-tibetskej hranici. Výprava sa vydala na cestu v roku 1903 a do jej čela sa postavil plukovník Francis Younghusband. Expedícia so stovkami vojakov sa utáborila v Gampadzongu na juhu Tibetu a dožadovala sa vyjednávania s tibetskými úradmi. Po niekoľkomesačných bezvýsledných rokovaniach sa Younghusbandova expedícia, posilnená o niekoľko tisíc vojakov, vydala ďalej do vnútrozemia, až 11. apríla 1904 dorazila do Gjance. Potom sa celá výprava začala presúvať do Lhasy, ktorú dosiahla začiatkom augusta v tom istom roku. Do cesty sa výprave občas stavali tibetskí vojaci, ktorí však neznamenali pre dobre vycvičených a vyzbrojených Younghusbandovych vojakov väčšie nebezpečenstvo.
Skôr než Briti dorazili do Lhasy, utiekol 13. dalajláma do Urgy vo Vonkajšom Mongolsku k bogdgegénovi. Younghusband však začal vyjednávať s tibetskými vládnymi úradníkmi, s ktorými podpísal 7. septembra 1904 tzv. Lhaskú zmluvu, v ktorej sa Tibet okrem iného zaviazal, že nebude rokovať s cudzími mocnosťami bez súhlasu Britov a v Gjanke a Ganthoku budú zriadené obchodné stanice. O dva roky neskôr bola uzatvorená ďalšia zmluva týkajúca sa Tibetu, tentoraz však medzi Čínou a Britmi, ktorá poskytovala Britom kontrolu nad tibetskými pozemkami a cestami.Čínska vláda, ktorá videla v britských zásahoch do tibetských záležitostí snahu o ovládnutie Tibetu Britmi, sa začala pokúšať o znovuoživenie svojho vplyvu v Tibete prostredníctvom ambanov. Keď Thubtän Gjamccho pricestoval v roku 1908 do Pekingu, Číňania sa mu snažili pomôcť v jeho snahách o modernizáciu ríše. Súčasne vyslali do Tibetu skúseného diplomata Lien-jüa, aby sa v úlohe ambana rovnako pokúšal o množstvo reforiem a zvýšil tak prestíž cisárskeho dvora v očiach tibetského ľudu. Mandžuovia sa snažili o uplatnenie svojho vplyvu aj v ďalších častiach krajiny a pripravili tak priaznivé podmienky pre príchod čínskych vojsk do Tibetu. 10. februára 1910 do Lhasy vstúpilo asi dvetisíc príslušníkov čínskej armády, načo 13. dalajláma, ktorý sa práve vrátil z dlhoročného exilu do Lhasy, utiekol do Indie.
1. januára v roku 1912 bola vyhlásená Čínska republika. Thubtän Gjamccho sa preto vrátil do Tibetu z indického exilu. Čínou zmietala spoločenská a politická kriza a Thubtän Gjamccho v snahe posilniť medzinárodné postavenie Tibetu začal s modernizáciou krajiny. Dezorientovaná posádka v Lhase sa stále častejšie dostávala do stretov s Tibeťanmi, až s nimi v auguste 1912 uzatvorila prímerie – do januára nasledujúceho roku Tibet opustili všetci čínski vojaci a úradníci vrátane ambanov. V roku 1913 vydal Thubtän Gjamccho výnos, v ktorom vyhlásil nezávislosť Tibetu. 11. januára 1913 bola medzi Tibetom a Mongolskom uzatvorená Mongolsko-tibetská zmluva o priateľstve a spojenectve. Zmluva bola prvým konkrétnym prejavom faktickej nezávislosti Tibetu po páde Čchingskej ríše a prvým zmluvným dokumentom, ktorý medzi sebou uzatvorili dve bývalé časti Čchingskej ríše bez toho, aby bola ústredná vláda konzultovaná alebo prizvaná k účasti.V roku 1914 Tibet, Čína a Britská India začali rokovať o tzv. Simelskej dohode, ktorá mala vymedziť hranice medzi Britskou Indiou a Tibetom a určiť status Tibetu. Čínska strana sa však k dohodám stavala odmietavo a nakoniec zmluvu nepodpísala. Stanovená hranica dostala pomenovanie McMahonova línia. Britská a tibetská strana zmluvu ratifikovali, čínska strana však nie. Vtedajšiu vládu, v ktorej čele stál 13. dalajláma, tvorili kašag (rada ministrov) na čele s ministerským predsedom (silönom), ďalej mníšska rada (jigcchang), rada úradníkov (cikhang) a Národné zhromaždenie zvané Cchongdu.Nezáujem, aký mala Čína v nasledujúcich rokoch o postavenie Tibetu, resp. o uplatnenie svojich záujmov na tibetskom území, bol spôsobený najmä čínskou vnútropolitickou situáciou. Oživenie záujmu o tibetskú otázku prišlo v roku 1927 a nástupom Kuomintangu k moci. V roku 1930 bol Tibet spoločne s Mongolskom vyhlásený za „organickú súčasť Čínskej republiky“ a o štyri roky neskôr bola do Tibetu vyslaná čínska misia vedená generálom Chuang Mu-sungom. Táto výprava zriadila v Lhase stálu agentúru, ktorá mala dozerať na dodržiavanie prímeria na čínsko-tibetskej hranici. Čína sa snažila využiť pre Číňanov relatívne priaznivú politickú klímy v Tibete – probritsky orientovaný 13. dalajláma bol krátko po smrti, nový dalajláma sa ešte nenašiel a nad Tibetom preto dočasne vládol regent.V roku 1935 sa v malej andskej dedinke Tagccher narodil Lhamo Döndub, budúci štrnásty dalajláma Tändzin Gjamccho.
V dobe od zániku Čchingského impéria do zabrania Tibetu čínskymi vojskami v roku 1949 bol Tibet de facto nezávislým štátom. Niektoré čínske zdroje však tvrdia, že v tejto dobe bol Tibet stále súčasťou Číny a že k jeho osamostatneniu nedošlo. Vzťahy medzi Čínou a Tibetom sa radikálne zmenili potom, čo z čínskej občianskej vojny vyšli víťazne komunisti. Dňa 1. októbra 1949 vyhlásil predseda Ústredného výboru komunistickej strany Mao Ce-tung vznik Čínskej ľudovej republiky. Tibetská vláda na čele s regentom Tagdag-rinpočhom vyhlásila k 4. novembru 1949 formálnu nezávislosť Tibetu a vyslala k hlavným svetovým mocnostiam mierové misie, ktoré mali tieto krajiny prinútiť, aby uznali nezávislosť Tibetu. Čínska vláda, ktorá nesúhlasila s týmito krokmi, vyslala do Tibetu svoju armádu, aby tak s konečnou platnosťou vyriešila otázku Tibetu a začlenila ho do novovzniknutej ČĽR. Tibetská vláda ešte v tom istom roku prostredníctvom Spojeného kráľovstva žiadala o prijatie do Organizácie spojených národov a snažila sa tak ešte na poslednú chvíľu dosiahnuť nezávislosť Tibetu.
V októbri 1950 jednotky Čínskej ľudovej oslobodeneckej armády vpochodovali do Tibetu, aby „zachránili tri milióny Tibeťanov pred imperialistickým útlakom a zabezpečili ochranu západnej čínskej hranice“. Vojská tibetskej vlády neboli schopné invázii zabrániť. Dňa 17. novembra toho istého roku bol (o dva roky skôr než predpokladal predchádzajúci plán) intronizovaný 14. dalajláma. V situácii, kedy bol Tibet obsadený čínskou armádou, tibetskej vláde nezostalo nič, než vyslať do Pekingu delegáciu, ktorá by vyjednávala s čínskou stranou o ďalšom osude Tibetu. Za tibetskú stranu sa rokovaní zúčastnil Ngaphö Ngawang Džigme a čínske úrady reprezentoval Li Wej-chan. Výsledkom bola Sedemnásťbodová dohoda podpísaná 23. mája 1951, v ktorej sa Tibetu okrem iného priznávala autonómia, ale iba v rámci ČĽR.Číňanom sa tak podarilo ovládnuť strategicky významné územie, ktoré sa v minulosti už niekoľkokrát fakticky nachádzalo pod čínskou zvrchovanosťou a ktoré teraz bolo nárazníkovým pásmom medzi Čínou a Indiou. Vládca Tibetu, mladý Tändzin Gjamccho, zostal aj po čínskej anexii bábkovou hlavou Tibetu. V septembri roku 1954 sa spoločne s pančhenlámom zúčastnil Všečínskeho zhromaždenia ľudových zástupcov; obaja najvyšší predstavitelia Tibetu boli zvolení do vysokých postov.Tibetský ľud, nespokojný so situáciou ktorá nastala, začal proti čínskej nadvláde, a najmä proti spôsobu vykonávania reforiem, vyvolávať ozbrojené nepokoje. Tie začali najskôr v roku 1956 v Khame a Amde. Hoci boli tieto povstania boli potlačené, protičínske nálady sa šírili ďalej do centrálneho a západného Tibetu. Koncom roku 1956 a počiatkom roku 1957 sa dalajláma vydal do Indie, aby sa zúčastnil osláv sviatku budha džajanti. V Indii sa stretol s Džaváharlálom Néhrúom, s ktorým rokoval o možnom poskytnutí azylu.
Vrcholom snahy Tibeťanov o zbavenie sa čínskej nadvlády bolo Tibetské národné povstanie, ktoré vypuklo 10. marca 1959 a jeho odozvy pokračovali až do nasledujúceho roku. Bolo však krvavo potlačené a v rokoch 1959 a 1960 bolo zabitých okolo 87 000 Tibeťanov. Podľa Vladimíra Liščáka však bolo obetí oveľa viac.Dňa 17. marca 1959, tesne pred vypuknutím nepokojov, utiekol Tändzin Gjamccho v sprievode ďalších členov vlády do Indie; neskôr sa usadil v Dharamsale v štáte Himáčalpradéš. Dalajlámu do Indie nasledovalo až 80 000 tibetských utečencov. V indickej Mansúrii bola roku 1959 ustanovená tibetská exilová vláda s názvom Ústredná tibetská správa a dalajláma prehlásil za neplatnú Sedemnásťbodovú dohodu, ku ktorej boli „tibetský ľud a tibetská vláda donútení hrozbou zbraní“. Kvôli vyššie zmieneným udalostiam bol dalajláma Čínou prehlásený za zradcu a v Tibete sa prikročilo k urýchlenému šíreniu reforiem „na čínsky spôsob“.
Dňa 1. septembra 1965 bola oficiálne zriadená Tibetská autonómna oblasť, ktorá však zaberá iba západnú časť provincie Kham a Ü-Cang, teda asi polovicu historického Tibetu. Amdo a východná časť Khamu sa stali súčasťou provincií Kan-su, S'-čchuan, Čching-chaj a Jün-nan. V roku 1966 sa začala kultúrna revolúcia, ktorá fakticky trvala až do roku 1976. V tomto období sa v Tibete ničili budhistické kláštory a ďalšie kultúrne pamiatky, pálili sa knihy a Tibeťanov stíhali vlny represálií. Uvoľnenie nastalo až v roku 1978, kedy čínska vláda zaujala voči Tibetu liberálnejšiu politiku. Od tohto roku sa začali znovu otvárať knižnice, začala sa zlepšovať všeobecná vzdelanosť a zdravotná starostlivosť, začala obnova kláštorov a Tibet bol sprístupnený turistom.
Koncom 80. rokov vôbec po prvý raz začal dialóg medzi predstaviteľmi Číny a tibetskou exilovou vládou. V roku 1987 dalajláma predniesol vo Washingtone prejav, v ktorom sa dožadoval nie nezávislosti Tibetu, ale najmä dodržiavania ľudských práv na tibetskom území, zastavenia systematického osídľovania Tibetu čínskymi rodinami a volal po väčšom dôraze na ochranu tibetského životného prostredia. Čínska vláda však jeho požiadavky odmietla, čo pobúrilo obyvateľov Lhasy, ktorí sa odhodlali k otvorenému protestu. Protesty pokračovali aj v nasledujúcom roku; čínska strana ich však vždy potlačila a aj napriek radu obetí na oboch stranách a tisícom zatknutých Tibeťanov ich označila za nevýznamné protesty niekoľkých nespokojných Tibeťanov. V roku 1988 sa dalajláma pri prejave v Štrasburgu zriekol snahy o nezávislosť Tibetu. Dalajlámove snahy sa sústredia predovšetkým na dodržiavanie základných práv a slobôd Tibeťanov a na rokovanie o statuse Tibetu v rámci ČĽR.
Po ďalšej vlne nepokojov v roku 1989 bolo v Tibete vyhlásené stanné právo. Cudzincom bol vstup na tibetské územie na ďalšie tri roky zakázaný (v roku 1992 bol síce obnovený, od tej doby je však pre vstup do Tibetu potrebné zvláštne vízum). V tom istom roku dostal Tändzin Gjamccho Nobelovu cenu mieru. Počiatkom roku 1990 pozval Václav Havel vo svojom novoročnom prejave 14. dalajlámu na návštevu Česko-Slovenska a dalajláma túto ponuku prijal. Havel ako vôbec prvá hlava štátu pozval dalajlámu na oficiálnu návštevu nejakej krajiny – do tej doby sa ostatné štáty zdržiavali pozvaní dalajlámu na oficiálne návštevy, pretože sa báli ohrozenia obchodných stykov s Čínou.V deväťdesiatych rokoch sa dalajláma stretol s mnohými čelnými predstaviteľmi rôznych krajín vrátane Billa Clintona či George H. W. Busha, s ktorými rokoval o tibetských záležitostiach. V poslednom desaťročí 20. storočia nastalo rozštiepenie vo dvoch azda najdôležitejších líniách tulkov po dalajlámovi, a to v línii karmapov a pančhenlámov. Snaha Tibeťanov o prijatie lepších podmienok pre Tibet však neutícha. V roku 1996 skončila hladovka šiestich členov Kongresu tibetskej mládeže násilným zásahom indickej polície, pri čom sa jeden z Tibeťanov, Thubtän Ngöndub upálil. V roku 2006 bola spustená prevádzka Čhingchajsko-tibetskej železnice na trase Golmud – Lhasa, ktorá zaisťuje železničné spojenie Tibetu a ČĽR. V súčasnej dobe sídli Ústredná tibetská správa stále v indickej Dharamsale a jej vrcholný predstaviteľ 14. dalajláma sa venuje hlavne prednáškovej činnosti, písaniu kníh a povinnostiam spätým s postavením hlavy tibetskej exilovej vlády.
KOLMAŠ, Josef. Panoráma biologické a sociokulturní antropologie: modulové učební texty pro studenty antropologie a "příbuzných" oborů. 11, Tibet z antropologické perspektivy.    Brno : Nadácia Universitas Masarykiana, 2002.       ISBN 80-2102-8874.    (po česky)
KOLMAŠ, Josef. Tibet: dějiny a duchovní kultura.    Praha : Argo, 2004.       ISBN 80-7203-6270.    (po česky)
LIŠČÁK, Vladimír. Dějiny Číny, Taiwanu a Tibetu v datech.    Praha : Libri, 2008.       ISBN 9788-0727-7364-0.    (po česky)
ROUX, Jean-Paul. Dějiny střední Asie.    Praha : Nakladateľstvo Lidové Noviny, 2007.       ISBN 978-80-7106-867-9.    (po česky)
 Starověký Tibet.    Praha : Vyšehrad, 2006.       ISBN 80-7021-844-4.    (po česky)
ŽAGABPA, Cipön Wangčhug Dedän. Dějiny Tibetu.    Praha : Nakladateľstvo Lidové Noviny, 2000.       ISBN 80-7106-410-6.    (po česky)
Tento článok je čiastočný alebo úplný preklad článku Dějiny Tibetu na českej Wikipédii.
Demetria Devonne „Demi“ Lovato (* 20. august 1992, Albuquerque, Nové Mexiko, USA) je americká speváčka, skladateľka a herečka. Začínala v šou pre deti Barney a priatelia (Barney and friends). V roku 2008 ju preslávila rola Mitchie Torresovej vo filme Camp Rock a následne podpísala nahrávaciu zmluvu s Hollywood Records. Vydala debutový album s názvom Don't Forget, ktorý sa umiestnil na 2. mieste v rebríčku Billboard 200 a prvý týždeň sa predalo 89 tisíc kópií. Neskôr bol ocenený zlatou platňou od Recording Industry Association of America (RIAA), pretože sa predalo cez 530 tisíc kópií. V roku 2009 získala svoj vlastný televízny seriál Sonny vo veľkom svete (Sonny With A Chance). V júli vydala svoj druhý album Here We Go Again, ktorý sa umiestnil na 1. mieste v rebríčku Billboard 200 a bol ocenený platinovou platňou (RIAA) za predaj cez 650 tisíc kópií. Jeho titulná skladba sa stala aj prvým singlom a tiež bola ocenená platinou (RIAA).
V roku 2010 natočila ďalšie filmy a soundtracky, ale kvôli osobným záležitostiam stopla svoju kariéru a po druhej sérii skončila aj v seriáli Sonny vo veľkom svete. V roku 2011 vydala svoj tretí album Unbroken s veľmi úspešnými singlami „Skyscraper“ a „Give Your Heart A Break“. Demi bola porotkyňou v druhej (2012) a tretej (2013) série amerického X Factoru. Koncom roka 2013 vydala knihu Staying Strong: 365 days a year, ktorá bola preložená aj do slovenčiny s názvom: Buď silná: 365 dní v roku. Táto kniha je venovaná všetkým jej fanúšikom, ale aj ostatným ľudom.
V roku 2013 vydala svoj štvrtý album Demi a za prvý týždeň sa predalo viac ako 110 tisíc kópií. Jeho hlavný singel „Heart Attack“ sa stal jej druhým singlom v prvej desiatke rebríčku Billboard 100. Demin piaty album s názvom Confident bol vydaný 16. októbra 2015 a debutoval na druhej priečke Billboard 200. Prvý singel „Cool for the Summer“ dosiahol číslo jedenásť v rebríčku Billboard Hot 100 a bol ocenený dvojitou platinovou platňou v USA. Všetky jej albumy dostali certifikáciu zlatou platňou v tejto krajine.
Demi získala viacero ocenení vrátane MTV Video Music Award, 34 nominácií na Teen Choice Awards (13 z nich vyhrala), 5 People's Choice Awards, 2 ALMA Awards, Billboard Touring Award a nominácie na Grammy Award. 
Demi sa aktívne zapája do rôznych kampaní na pomoc ľuďom v USA. Tiež je zástancom LGBT komunity a manželstiev rovnakého pohlavia.
Narodila sa v Albuquerque v Novom Mexiku. Jej otec Patrick Martin Lovato (1960 – 22. jún 2013) bol inžinier a hudobník, a matka Dianna De La Garza (rod. Dianna Lee Smith; * 8. august 1962) je bývalá roztlieskavačka Dallas Cowboys Cheerleaders. Má staršiu sestru Dallas Lovato (* 4. február 1988), mladšiu sestru Madison De La Garza (spoločná matka) a ďalšiu mladšiu sestru Amber (spoločný otec). S tou však prvýkrát prehovorila až keď mala 20 rokov.Demini rodičia sa rozviedli v roku 1994, krátko po jej druhých narodeninách. Demin otec mal mexický pôvod (vrátane španielskych, amerických, vzdialených portugalských a židovských predkov). Jej matka má írsky a anglický pôvod. Vďaka testom DNA Demi zistila, že má aj škandinávsky (16%) a africký pôvod (1%).Demi vyrastala v Dallase v Texase. V roku 2002 začala svoju hereckú kariéru v televíznom seriáli Barney a priatelia (Barney & Friends), kde si zahrala postavu sedemročnej Angely. V siedmich rokoch sa Demi začala venovať hre na klavír a v desiatich na gitaru, potom chodila aj na hodiny herectva a tanca. V rozhovore s Ellen DeGeneresovou Demi prezradila, že bola obeťou šikanovania, a preto jej rodičia požiadali o domáce vzdelávanie. Demi získala diplom v apríli 2009. Neskôr sa stala hovorkyňou organizácie PACER, ktorá sa zaoberá šikanovaním a objavila sa v reality šou Amerika hľadá topmodelku, kde tiež hovorila otvorene proti šikane. V roku 2006 sa objavila v seriáli Prison Break, kde si zahrala 14-ročnú Danielle, a nasledujúci rok v seriáli Just Jordan.
V rokoch 2007 a 2008 stvárnila rolu Charlotte Adamsovej v krátkom televíznom seriáli As the Bell Rings na Disney Channel. V rovnaký deň v lete 2007 sa Demi uchádzala o rolu v televíznom filme Camp Rock a v seriáli Sonny vo veľkom svete, kde získala obe role. V Camp Rocku stvárnila hlavnú rolu Mitchie Torres. Film mal premiéru 20. júna 2008 a videlo ho cez 8,9 miliónov divákov. Filmové soundtracky boli vydané o tri dni skôr, ale boli považované za menej aktuálne ako soundtracky z High School Musical. Gillian Flynn z Entertainment Weekly sa domnieva, že bol Deminými hereckými schopnosťami nezaujatý, ale nakoniec vyhlásil, že má „bezmyšlienkový úsmev niekoho, komu sa často opakuje, že má skvelý úsmev“. Demi naspievala štyri soundtracky vrátane „We Rock“ a „This Is Me“. V lete sa pustila do svojho prvého turné Demi Live! Warm Up Tour, predtým, ako oznámila, že bude mať svoj debutový album. Tiež sa stala predskokankou Jonas Brothers na ich turné Burnin' Up Tour.Demin debutový album Don't Forget bol vydaný 23. septembra 2008 a dostal pozitívny ohlas. Michael Slezak z Entertainment Weekly povedal, že Demi uspokojí svojich dospievajúcich fanúšikov, ale nezíska si rockerov. Album debutoval na druhom mieste v Billboard Hot 200 s 89,000 predanými kópiami v prvom týždni predaja. Album od tej doby získal zlatú platňu od Recording Industry Association of America (RIAA), ktorého sa predalo cez 500,000 kusov v rôznych krajinách. Prvý singel z albumu bol „Get Back“, ktorý bol pochválený pre svoje pop-rockové prvky a dosiahol vrcholné číslo 43 v Billboard Hot 100. Podobne na tom bol aj druhý singel „La La Land“, u ktorého boli predstavené silné rockové prvky. A posledný singel, ktorý nesie rovnaký názov ako album, „Don't Forget“, sa umiestnil na 67. mieste v Billboard Hot 100.
V roku 2009 spolu s Miley Cyrus, Selenou Gomez a Jonas Brothers naspievala charitatívnu pieseň „Send It On“, ktorá slúžila ako ústredná melódia pre ekologickú organizáciu Disney Friends For Change. Dňa 8. februára mal premiéru televízny seriál Sonny vo veľkom svete na stanici Disney Channel, kde Demi stvárnila hlavnú rolu Sonny Munroe, novú členku v reality šou Náhody (So Random!). Robert Lloyd z Los Angeles Times opísal jej herecký výkon ako veľmi dobrý a priaznivo ju prirovnal k hviezde zo seriálu Hannah Montana, Miley Cyrus. Demi si v júni 2009 zahrala vo filme Ako chrániť princezné (Princess Protection Program) od Disney Channel. Stvárnila princeznú Rosalindu po boku svojej hereckej kolegyne Seleny Gomez. Tento film sa stal tretím najlepšie ohodnoteným filmom Disney Channel Original Movie, ktorého premiéru videlo okolo 8,5 miliónov divákov.
Demin druhý album Here We Go Again bol vydaný 21. júla 2009 a Demi opísala akustický štýl podobný Johnovi Mayerovi. Tento album bol kritikmi priaznivo hodnotený hlavne kvôli rockovým prvkom. Album debutoval v prvom týždni v rebríčku Billboard Hot 200 na prvom mieste s predajom okolo 180 000 kópií. Demi sa ešte pred jeho vydaním vydala na svoje letné turné. Z tohto albumu vydala dva single, prvý z nich bol rovnomenný singel „Here We Go Again“, ktorý sa umiestnil na 15. mieste. Druhý singel bol „Remember December“, ktorý bol komerčne neúspešný, ale dostal sa na 80. miesto v rebríčku UK Singles Chart.
Demi sa vydala na ďalšie turné pod názvom: Live in Concert, ktoré začalo 21. júna a skončilo 21. augusta 2009. Toto turné zahŕňalo 40 miest a malo predskokanov ako David Archuleta, KSM a Jordan Pruit. Demi a Archuleta dostali cenu Teen Choice Awards 2009 v kategórii „Choice Music Tour“. V marci Demi naspievala s Joeom Jonasom druhú charitatívnu pieseň „Make a Wave“ pre Disney Friends For Change. V máji si Demi zahrala rolu schizofrenickej teenagerky v šiestej sérii seriálu Klinika Grace v epizóde s názvom „Shiny Happy People“. Hoci kritici chválili jej všestrannosť, boli chladní k jej herectvu a cítili, že jej vzhľad bol určený predovšetkým k prilákaniu divákov. Neskôr v tomto roku sa Demi vybrala na svoje prvé medzinárodné turné do Južnej Ameriky a potom sa pripojila k turné Jonas Brothers Live in Concert ako hosť.
3. septembra 2010 vyšlo pokračovanie filmu Camp Rock 2: Veľký koncert, kde znovu stvárnila hlavnú rolu Mitchie Torresovú. Film nebol taký úspešný, ako jeho prvá časť, ale Demin herecký výkon bol spoľahlivo atraktívny. Tento film sa stal číslom jedna na kanáli Disney Channel a videlo ho viac ako 8 miliónov divákov. 10. augusta vyšiel k tomuto filmu soundtrack, v ktorom Demi naspievala deväť piesní vrátane „Can't Back Down“ a „Wouldn't Change a Thing“. Soundtrack debutoval na treťom mieste v rebríčku Billboard 200 a prvý týždeň sa predalo cez 41,000 kópií. Turné The Jonas Brothers' 2012 World Tour bolo prepracované, aby tam mohli včleniť aj Demi a zvyšok obsadenia filmu. Začalo 7. augusta, o dva týždne skôr, ako bolo plánované. Soundtrack k druhej sérii seriálu Sonny vo veľkom svete bol vydaný 5. októbra, v ktorom naspievala štyri piesne vrátane „Me, Myself and Time“. Táto pieseň sa dostala na 163. miesto v rebríčku Billboard 200 a stala sa tak jej najmenej predávaným soundtrackom.
V tomto mesiaci oznámila svoj odchod zo seriálu Sonny vo veľkom svete, pretože si chcela dať prestávku od herectva s tým, že seriál tiež končí; neskôr povedala, že by sa k herectvu vrátila, ak by sa cítila presvedčená urobiť to. Jej odchod zo seriálu mal za následok vznik spin-offu s názvom, Náhody (So Random!), v ktorom hralo pôvodné obsadenie seriálu, ale už bez Sonny. Seriál bol po jednej sérii zrušený.20. septembra 2011 vydala svoj tretí štúdiový album pod názvom Unbroken. Tento album mal menej pop-rockových prvkov a experimentovala s R&B. Tento album bol kritikmi prijatý s nadšením a vyhlásili, že Demi vďaka svojim osobným bojom mala kde čerpať a hudba bola viac osobnejšia, než u predchádzajúcich dvoch albumov. Prvým singlom z tohto albumu sa stala pieseň „Skyscraper“, ktorá je známa svojím posolstvom sebadôvery. Tento singel bol umiestnený na 10. mieste v Billboard Hot 100. Ako druhý singel vybrala Demi pieseň „Give Your Heart A Break“, ktorý sa umiestnil na 16. mieste v USA. Singel „Skyscraper“ bol certifikovaný v USA platinovou platňou, zatiaľ čo „Give Your Heart A Break“ dvakrát. Demi začala menšie propagačné turné pod názvom Summer Tour 2012, ktoré začalo v júni a končilo v septembri. Neskôr toto turné premenovala na A Special Night with Demi Lovato a navštívila rôzne americké štáty. V júli 2012 bol singel „Skyscraper“ nominovaný v kategórii „Najlepšie video s posolstvom“ na MTV Video Music Awards 2012 a podarilo sa jej zvíťaziť.V apríli 2012 začala pracovať na svojom štvrtom štúdiovom albume. V auguste 2012 sa stala porotkyňou druhej série amerického X Faktoru s platom 1 milión dolárov. Demi dostala na starosť kategóriu teenagerov, ktorí sa nedostali ani do Top 5 ako posledná zostala Cece Frey, ktorá sa umiestnila na 6 mieste. V marci potvrdila, že sa stane porotkyňou tretej série, tým sa jej plat zdvojnásobil. 24. decembra 2012 vydala hudobné video „Angles Among US“, ktorý bol venovaný obetiam základnej školy Sandy Hook, kde bola masová prestrelka.
24. februára 2013 vydala Demi svoj ​​prvý singel „Heart Attack“ z jej štvrtého albumu. Tento song bol veľmi pozitívne hodnotený, bol pochválený za electropopové prvky s akustickou formou basgitary a bubnov. Prvý týždeň táto pieseň debutovala v rebríčku Billboard Hot 100 na čísle 12 s predajom viac ako 250.000 kópií.
10. mája 2013 Demi vydala svoj štvrtý štúdiový album Demi. Tento album bol hodnotený kladne. Niektorí vyhlásili, že je to veľmi dobrá ochutnávka popu, electropopu a R&B a ďalší vyhlásili, že je chudobnejší ako jej predchádzajúce albumy. Tento album debutoval na Billboard Hot 200 na 3. mieste s predajom 110.000 kusov. Tento album sa dostal do prvej desiatky v krajinách ako sú Veľká Británia, Nový Zéland a Španielsko. 16. júla 2013 Demi vydala jej druhý singel pod názvom „Made in the USA“, ktorý sa umiestnil na 80. mieste Billboard Hot 100 a nejaký väčší úspech nemal. Tretím singlom z tohto albumu sa stal „Neon Lights“ a štvrtým „Really Don't Care“.
Demi neskôr vydala deluxe verziu jej štvrtého albumu, ktorá zahŕňala 7 nových piesní, vrátane 4 živých vystúpení a troch štúdiových nahrávok. Jedna z týchto piesní bol singel „Up“, ktorý nahrala s Ollym Mursom na jeho štvrtý štúdiový album. Demi prispela piesňou „Heart by Heart“ do soundtracku k filmu Nástroje smrteľníkov: Mesto z kostí (The Mortal Instruments: City of Bones). 22. augusta bolo oznámené, že Demi súhlasila, že sa objaví v šiestich epizódach piatej série seriálu Glee. Stvárnila Dani, newyorskú umelkyňu, ktorá sa spriatelí s Rachel Berryovou (Lea Michele) a Santanou Lopezovou (Naya Rivera). Neskôr spolupracuje s kolegom nováčikom, ktorého postavu stvárňuje Adam Lambert. Demi debutovala v druhej epizóde, ktorá mala premiéru 3. októbra. 19. novembra vydala knihu s názvom Staying Strong: 365 Days a Year a bola preložená aj do slovenčiny ako Buď silná: 365 dní v roku. Kniha sa stala bestsellerom v zozname New York Times.Demi oznámila že 9. februára 2014 sa vydá na svoje turné Neon Lights Tour, ktoré bude zahŕňať Severnú a Južnú Ameriku. 21. októbra 2013 vydala k filmu Ľadové kráľovstvo (Frozen) pieseň „Let It Go“. Pieseň bola povýšená na singel a v rebríčku Billboard Hot 100 sa umiestnila na čísle 38. Demi v decembri 2013 potvrdila, že sa nevráti do porotcovského kresla štvrtej série X Factoru kvôli turné a nahrávaniu piateho albumu. 18. mája 2014 bolo oznámené, že bude spolupracovať na piesni „Somebody to You“ so skupinou The Vamps. V máji bolo tiež oznámené jej štvrté turné (a prvé svetové turné, zahŕňajúce 25 miest), Demi World Tour a jeho prvé severoamerické dátumy. V novembri 2014, bola Demi predskokankou na turné Enriqueho Iglesiasa, Sex and Love Tour, vo Veľkej Británii. Demi taktiež oznámila spoluprácu s jej dlhoročným kamarátom Nickom Jonasom na ich spoločnej piesni „Avalanche“, ktorá bola vydaná na jeho albume Nick Jonas. V septembri Demi oznámila svoju vlastnú značku produktov na starostlivosť o pleť s názvom Devonne by Demi. 24. decembra 2014 prekvapila svojich fanúšikov darčekom v podobe videoklipu k piesni „Nightingale“.
Demin piaty album Confident, bol vydaný 16. októbra 2015. Počas nahrávania albumu Demi povedala: „Už som začala nahrávať môj nový album, mám v pláne ho nahrávať aj počas turné. Zvuk sa práve vyvíja do všetkého, čím som bola, a čím sa chcem stať.“ Ďalej uviedla: „Ak príde na sebavedomie, nikdy som si sebou nebola taká istá ako umelec. Ale nie len v osobných záležitostiach ale i v hudbe. Album mi dá príležitosť ukázať ľuďom, čo naozaj dokážem.“V máji 2015 Billboard oznámil, že Demi začína s novým vydavateľstvom Safehouse Records, ktorého bude spoluvlastníčka. Na tomto vydavateľstve bude spolupracovať s Nickom Jonasom a jej manažérom Philom McIntyre. Bude to nová spolupráca medzi UMG nahrávacími vydavateľstvami Island Records (Nickovo vydavateľstvo) a Hollywood Records (Demino vydavateľstvo). Bolo potvrdené, že Demin nadchádzajúci piaty štúdiový album vyjde vďaka novej spolupráci Hollywood/Island/Safehouse. To bude druhýkrát v jej kariére, čo Demi pracovala s viacerými vydavateľstvám.Demi 1. júna vydala singel s názvom „Cool for the Summer“ a 18. septembra 2015 vyšiel druhý singel „Confident“ z rovnomenného albumu. 17. októbra 2015 vystupovala s piesňami „Cool for the Summer“, „Confident“ a „Stone Cold“ v 45. sérii Saturday Night Live. Demi spolupracovala s kapelou Fall Out Boy na piesni „Irresistible“ z ich šiesteho albumu American Beauty/American Psycho. V tom istom mesiaci podpísala zmluvu s modelingovou agentúrou, Wilhelmina Models. 22. októbra vydala videoklip k R&B piesni „Waitin for You“ z albumu Confident, na ktorej spolupracovala s reperkou Sirah. 26. októbra 2015 Demi s Nickom Jonasom oznámili, že sa vydajú na ich spoločné turné Future Now Tour. 11. decembra ju Billboard ocenil prvou 'Rulebreaker Award' v histórii za jej vplyv v hudobnom priemysle ako aj za to, že má plne pod kontrolou svoju kariéru a svojim životným príbehom inšpiruje a posilňuje najmä ostatné dievčatá a ženy. 21. marca 2016 bola pieseň „Stone Cold“ vydaná ako posledný singel z albumu Confident. 1. júla 2016 vydala nový singel „Body Say“ na propagáciu svojho turné.
Vo februári 2017 sa stala výkonnou producentkou dokumentárneho filmu Beyond Silence, ktorý sleduje 3 osoby a ich skúsenosti s duševnými poruchami, vrátane bipolárnej poruchy, schizofrénie, depresie a úzkosti.Spolupracovala so skupinou Cheat Codes na piesni „No Promises“, ktorá vyšla v marci 2017 a taktiež s Jaxom Jonesom a Stefflonom Donom na piesni „Instruction“, vydanou v júni 2017. V roku 2017 sa Demi dostala na zoznam magazínu Time – 100 najplyvnejších ľudí. 5. mája priznala, že pracuje na svojom novom dokumentárnom filme, I Am: Demi Lovato. 8. mája 2017 oznámila spoluprácu s výrobcom športového oblečenia Fabletics na podporu iniciatívy Organizácie Spojených národov, Girl Up.11. júla 2017 vydala nový singel „Sorry Not Sorry“ z jej nadchádzajúceho šiesteho štúdiového albumu. 23. augusta oznámila dátum vydania albumu Tell Me You Love Me. Album vyjde 29. septembra 2017.
Demi je zapojená do rozsiahlych filantropických aktivít. Podieľala sa na podpore organizácie Disney Friends for Change, ktorá presadzuje „ekologicko-priateľské správanie“. Demi, Selena, Miley a Jonas Brothers nahrali pieseň „Send It On“, ktorá slúžila ako ústredný song pre túto organizáciu v roku 2009. Pieseň debutovala v hitparáde Billboard Hot 100 na dvadsiatom mieste. Organizácii Disney Friends for Change poslala všetky svoje výnosy piesne ekologicky zameraným charitatívnym organizáciám, patriacim do organizácie Disney Worldwide Conservation Fund. O rok neskôr nahrala s Joeom Jonasom novú pieseň s názvom „Make a Wave“, druhý charitatívny singel.  
Demi je tiež hovorkyňa pre kampane Join the Surge Campaign!, DoSomething.Org a Joining the Surge od Clean & Clear, ktorá podporuje mládež, aby prijali opatrenia vo svojich komunitách. V roku 2010 podporovala kampaň „Be Counted“, ktorá pripravovala sčítanie ľudu v Spojených štátoch. V októbri 2010 bola hovorkyňa organizácie PACER, ktorá bojuje proti šikane. Demi sa podieľa na kampani „A Day Made Better“ a podporila DonateMyDress.org, Kids Wish Network, Love Our Children USA, Detskú výskumnú nemocnicu sv. Jude a Mesto nádeje.
V apríli 2012 sa stala prispievajúcou redaktorkou časopisu Seventeen, kde opisovala svoj osobný boj svojmu ženskému dospievajúcemu publiku. V októbri sa stala veľvyslankyňou Mean Stinks, kampaňou, ktorá sa zaoberá odstráneniu dievčenského šikanovania. V máji 2013 bola spomenutá pre svoju obetavosť a pomoc mladým duševne-chorým ľuďom na National Children's Mental Health Awareness Day vo Washingtone.
Na konci júna 2013 Demi oznámila vytvorenie Lovato Treatment Scholarship Program, ktorý pomenovala po svojom zosnulom otcovi a platí náklady na liečbu pre duševne chorých pacientov. V auguste 2013 odcestovala do Kene, pri príležitosti 21. narodenín a zúčastnila sa v programe medzinárodnej charitatívnej organizácie Free The Children.
V máji 2014 bola Demi vymenovaná za LA Pride Parade Veľkého maršala a hlavného vodcu NYC Pride Week za jej príspevok LGBT komunite. NYC Pride hovorca Patti Diluigi povedal: „Demi Lovato je úžasným vzorom pre dnešnú mládež, a to ako LGBT aj ako non-LGBT, pre jej aktivity v oblasti rovnosti, pozitívnych správach o body image, a miery otvorenosti s jej bojmi. Ako komunita, máme šťastie, že máme spojencov, ako je Demi.“
Demi sa tiež stala tvárou kampani o ľudských právach pre America's for Marriage Equality (manželstvá rovnakých pohlaví). Pre vyhlásenie kampane Demi uviedla: „Či ste LGBT alebo nie, vaša láska je platná, krásna a neuveriteľná láska. Takže poďme chrániť a posilniť inštitúciu tým, že manželstvá rovnakého pohlavia sa budú môcť právne vziať. Prosím, pripojte sa ku mne a k väčšine amerických občanov, ktorí podporujú manželstvo rovnakého pohlavia.“
Demi uviedla Kelly Clarkson, Christinu Aguileru, Arethu Franklin, Gladys Knight, Billyho Gilmana, Billieho Holidaya a Britney Spears medzi jej hudobné vplyvy. O Gilmanovi povedala: „Keď som bola malá, mali sme rovnaký hlasový rozsah. Cvičila som jeho piesne stále.“ Demi počúvala metalovú hudbu v jej mladistvom veku a povedala, že piesne, ktoré písal John Mayer na ňu urobili obrovský vplyv. Po vydaní albumu Unbroken povedala, že jej hudobné štýly sa posunuli smerom k Hip-hopu a R&B. Demi povedala o svojom obdive ku Kelly Clarkson: „Myslím si, že je skvelý vzor. Nikdy som ju nevidela na verejnosti piť alebo nosiť škandalózne oblečenie. Cítim, že je skvelým vzorom a že je extrémne talentovaná.“ Demino turné Neon Lights Tour bolo inšpirované Beyoncé.
Demi má plný lyrický sopránový hlas. Má hlasový rozsah troch oktáv a poltón. Nick Levine z Digital Spy komentoval jej spev z albumu Don't Forget a povedal, že je určite silnejšia speváčka než Jonasovci a že v skutočnosti sú jej plnohodnotné vokálne vystúpenia stále pôsobivé. Becky Brain z Idolator napísala, že Demi má zabijacký hlas prvej triedy, ktorý sa dá dobre využiť. Podľa Sophie Schillaci z The Hollywood Reporter, má hlas, ktorý môže umlčať aj najtvrdších kritikov a má v sebe niečo, čo nie je často nájdené medzi jej rovesníkmi. Na adresu Deminho druhého albumu Here We Go Again, Jeff Miers z The Buffalo News napísal: „Na rozdiel od veľa Disney rovesníkov Demi vie naozaj spievať a nepotrebuje maskovať akýkoľvek nedostatok prirodzenej schopnosti.“
Pri práci s Demi na jej treťom štúdiovom albume Unbroken, Ryan Tedder vyhlásil: „Demi ma svojim hlasom vyhodila von z vody! Nemal som tušenie, aký má dobrý hlas. Je jedna z najlepších spevákov, s ktorými som kedy pracoval. Doslova... Myslím si, že je speváčka na úrovni Kelly Clarkson. A Kelly má sadu píšťaliek.“ Tedder tiež komentoval ich spoločnú prácu na piesni „Neon Lights“ z jej štvrtého albumu: „Ona má v populárnej hudbe jeden z najväčších rozsahov, možno najvyššiu plnosť hlasu, s ktorým som kedy pracoval.“ Tamsyn Wilce z Alter The Press takto okomentovala jej vokály z albumu Demi: „To len ukazuje, aké silné má hlasivky a aj pri práci s rôznymi štýlmi s nimi môže kompletne pracovať.“ V súhrne pre Neon Lights Tour, Mike Wass z Idolator povedal: „Nepotrebuješ žiarivé rozptýlenie, keď môžeš spievať ako Demi a spojiť sa s davom na takej emocionálnej úrovni.“
V súhrne pre Demi World Tour, Marielle Wakim z Los Angeles Magazine takto okomentovala Demin spev: „To dievča vie spievať. Zahoď svoj strach z toho, že ťa budú súdiť ľudia z Facebooku a zo Spotify jej diskografie, pretože ty sa budeš smiať naposledy, keď sa päť rokov (pravdepodobne skôr) vyhrá Grammy. Na 22-ročnú speváčku je to úžasný hlasový rozsah.“
V roku 2010, na svoje osemnáste narodeniny, kúpila dom v stredomorskom štýle v Los Angeles, ale po odchode z liečebne v januári 2011 sa rozhodla žiť v „triezvom dome“ v Los Angeles.
V roku 2010 začala chodiť s americkým hercom Wilmerom Walderramom. 3. júna 2016 prostredníctvom sociálnej siete oznámili, že sa svoj vzťah rozhodli ukončiť.Demi nemala záujem o vytvorenie vzťahu so svojím zosnulým otcom Patrickom po rozvode s jej matkou. O ich zlom a napätom vzťahu povedala: „Bol zlý, ale chcel byť dobrým človekom. Chcel mať svoju rodinu a keď sa moja mama vydala za môjho nevlastného otca, stále mal obrovské srdce, kedy povedal: Som rád, že sa o teba stará a robí prácu, ktorú by som si prial robiť ja.“ Demi o ňom zložila viacero piesní. Patrick zomrel na rakovinu 22. júna 2013 vo veku 53 rokov. Po jeho smrti povedala, že bol duševne chorý a na jeho počesť vytvorila Program Lovato Treatment Scholarship Program.
Demi trpela depresiou, poruchou stravovania, sebapoškodzovaním a šikanovaním, čo malo za následok odchod na liečenie, keď mala 18 rokov. 1. novembra 2010 odišla z turné  Jonas Brothers Live in Concert a vstúpila do zariadenia na liečbu „fyzických a emocionálnych problémov“. Bolo povedané, že sa rozhodla vstúpiť do liečby po udretí tanečnice Alex Welch, kedy ju manažment a rodina presvedčili, že potrebuje pomoc. Demi priznala, že prevzala plnú zodpovednosť za incident. 28. januára 2011 ukončila hospitalizáciu v Timberline Knolls a vrátila sa domov. Priznala, že trpela bulímiou, ubližovala si a snažila sa „sama liečiť“ drogami a alkoholom tak, „ako to robí množstvo ľudí, aby zmiernili svoje trápenie“. Tiež povedala, že „v podstate utrpela nervové zrútenie“ a počas liečenia jej bola diagnostikovaná bipolárna porucha. Neskôr priznala, že niekoľkokrát denne užívala kokaín a pašovala ho do lietadla.V apríli 2011 sa stala prispievateľom časopisu Seventeen, kedy napísala článok o svojich problémoch. V marci 2012 stanica MTV odvysielala špeciálny dokument Demi Lovato: Stay Strong, ktorý dokumentuje jej život počas a po liečení. 15. marca 2017 oslávila svoje piate výročie triezvosti.
Staying Strong: 365 Days a Year, Feiwel & Friends (19. november 2013) ISBN 978-1-250-05144-8
Staying Strong: A Journal, Feiwel & Friends (7. október 2014) ISBN 978-1-250-06352-6
Tento článok je čiastočný alebo úplný preklad článku Demi Lovato na anglickej Wikipédii.
Deoxyribonukleová kyselina alebo dezoxyribonukleová kyselina alebo kyselina de (z) oxyribonukleová, skr. DNK alebo najčastejšie DNA (angl.  deoxyribonucleic acid) je prírodný polymér zložený z deoxyribonukleotidov. Spolu s kyselinou ribonoukleovou (RNA) patrí medzi nukleové (jadrové) kyseliny. Nukleové preto, lebo boli objavené v bunkovom jadre (lat. nucleus).
DNA je nositeľkou genetickej informácie bunky, riadi rast, delenie a regeneráciu bunky. Väčšinou je DNA v bunke uložená ako dvojzávitnicová špirála, ktorej vlákna majú navzájom opačnú orientáciu fosfodiesterových väzieb (sú antiparalelné). Dvojzávitnica DNA je veľmi tenká, ale zároveň dosahuje veľkú dĺžku, ktorá mnohonásobne presahuje dĺžku celej bunky. Preto je v bunke veľmi poohýbaná a zvinutá. Prokaryotické organizmy, mikroorganizmy bez bunkového jadra, majú iba jednu pre život nevyhnutnú molekulu DNA v bunke. Je umiestnená voľne v cytoplazme a jej konce sú väčšinou spojené. Eukaryotické organizmy, organizmy s jadrom, majú hlavnú časť DNA v jadre, kde tvorí niekoľko oddelených molekúl, spravidla s voľnými koncami. Okrem hlavnej DNA, označovanej ako chromozomálna DNA, majú organizmy menšie molekuly DNA uložené v bunkových organelách, alebo v krátkych do kruhu uzavretých úsekoch umiestnených v cytoplazme, tzv. plazmidoch. Genetická informácia zapísaná v DNA sa realizuje prostredníctvom dvoch základných krokov, a to transkripcie a translácie.
Základné zložky DNA, jej monoméry, sa nazývajú deoxyribonukleotidy alebo všeobecne nukleotidy. Každý nukleotid pozostáva z troch zložiek:
dusíkatej bázy. Dusíkaté bázy tvoriace štruktúru DNA sú štyri: adenín (A), guanín (G), cytozín (C) a tymín (T). Spájajú obe vlákna dvojzávitnice DNA pomocou vodíkových väzieb, pričom platí princíp tzv. komplementarity báz. Komplementarita znamená, že adenín sa v DNA prednostne páruje s tymínom z druhého vlákna dvojzávitnice a guanín s cytozínom.Poradie jednotlivých dusíkových báz je kľúčové v prenose genetickej informácie. Funkčné úseky DNA, ktoré dokážu určité enzýmy prepísať do RNA, sa nazývajú gény.
Všetky v súčasnosti žijúce organizmy okrem sporných útvarov na hranici medzi živým a neživým potrebujú na svoje množenie DNA. V DNA je totiž obsiahnutá informácia na tvorbu základných stavebných komponentov bunky – proteínov a prostredníctvom DNA je táto informácia dlhodobo skladovateľná a replikovateľná. DNA má každý jedinec spomedzi bunkových foriem života a niektoré vírusy. Ďalšie vírusy – retrovírusy, v sebe neobsahujú DNA iba RNA, ale aj táto RNA musí byť na zmnoženie vírusovej častice najprv prepísaná v hostiteľskej bunke do DNA enzýmom zvaným reverzná transkriptáza. Niektoré vírusy ale uskutočňujú kopírovanie svojej genetickej informácie len podľa RNA a DNA forma sa v ich životnom cykle nevyskytuje.
DNA je potrebná na množenie buniek, ich rast, špecializáciu v určitej funkcii (diferenciáciu), signalizáciu, ale aj na základné životné pochody v bunkách, ktoré nemusia vykonávať nijakú z predtým spomenutých aktivít. V každej bunke totiž pod vplyvom nepriaznivých vonkajších faktorov, ale aj samovoľnými procesmi časom jej stavebné a funkčné makromolekuly zanikajú. Preto musia byť neustále tvorené nové molekuly podľa vzoru zapísaného v DNA. Bunky, ktoré neobsahujú DNA, alebo podľa ich DNA nie je možné vytvárať proteíny (DNA je v kondenzovanom stave), majú obmedzenú životnosť. Takéto bunky sa nemôžu replikovať a tvorba ďalších takýchto buniek je závislá na bunkách, ktoré majú funkčnú – transkripčne aktívnu DNA. Neplatí, že každá bunka, ktorá má transkripčne aktívnu DNA, je schopná sa deliť, no je to jeden z nevyhnutných predpokladov. Keďže DNA je pre život buniek a organizmov z dlhodobého hľadiska nevyhnutná, v priebehu evolúcie sa v organizmoch vyvinuli mechanizmy, ako v prípade poškodenia DNA toto poškodenie opraviť.
Genetickú informáciu obsiahnutú v DNA, ani množenie a opravy poškodenej DNA, však nie je možné realizovať bez už existujúcich proteínov. Proteíny a DNA sú od seba vo svojom vzniku a šírení vzájomne závislé.
Vedci však uvažujú, že prvé živé organizmy na Zemi obsahovali ako základnú genetickú informáciu RNA a len prostredníctvom RNA sa dokázali rozmnožovať. Neskôr boli vytlačené efektívnejšími a odolnejšími DNA formami života.
Nukleové kyseliny objavil v roku 1869 švajčiarsky lekár Friedrich Miescher. Jemu sa ako prvému podarilo z jadier bielych krviniek hnisu izolovať hmotu, ktorú nazval nukleín. Vzorka však nebola dosť čistá na to, aby sa mohla ďalej skúmať. Phoebus Levene začiatkom 20. storočia zistil, že DNA sa skladá z cukrov, fosfátov a báz. Jej funkcia v prenose genetickej informácie však dlho nebola známa. Jedna teória totiž hovorila, že genetická informácia sa prenáša vo forme špecializovaných bielkovín a nie DNA. Až v roku 1943 priniesol slávny Averyho-MacLeodov-McCartyho experiment prvý dôkaz o úlohe DNA v dedičnosti. Oswald Avery, Colin Munro MacLeod a Maclyn McCarty sériou pokusov s transformáciou pneumokokov zistili, že DNA je genetickým materiálom buniek. Ďalším dôkazom bol Hersheyho-Chaseovej experiment v roku 1952.
Erwin Chargaff so svojimi študentmi na základe analýz rôznych vzoriek DNA zistil, že pomer adenínu k tymínu a pomer guanínu a cytozínu je v nich rovnaký. Vzájomný pomer dvojíc adenín-tymín k dvojici guanín-cytozín bol rozdielny. Chargaff považoval tieto výsledky za významné, ale nevedel pre ne nájsť vysvetlenie.Odhalenie trojrozmernej štruktúry DNA bolo v jej výskume veľmi významným míľnikom. Objav dvojzávitnicovej štruktúry sa spája s menami Jamesa Watsona a Francisa Cricka. Pred vypracovaním Watsonovho-Crickovho modelu už bolo známe, že DNA je tvorená monomérmi – nukleotidmi, ktoré sa líšia svojimi dusíkatými bázami. Dlho však nebolo jasné, ako sú nukleotidy usporiadané za sebou do polynukleotidového reťazca, či v ich usporiadaní existujú nejaké zákonitosti, koľko polynukleotidových reťazcov tvorí jednu molekulu DNA a aká je priestorová orientácia reťazca. Dôležitý pokrok v poznaní štruktúry DNA urobil S. Furberg, ktorý v roku 1949 objavil, že rovina dusíkatej bázy v nukleotide je takmer kolmá na rovinu, v ktorej leží väčšina atómov cukornatej zložky. Výskumná skupina Alexandra Todda v roku 1951 zistila, že nukleotidy sú spojené fosfodiesterovou väzbou spájajúcou 5' atóm cukru s 3' atómom cukru nasledujúceho nukleotidu. Problémom priestorového usporiadania atómov v DNA sa však nezaoberali. Správny priestorový model DNA predstavili až Watson a Crick  v roku 1953 v časopise Nature. Pri tomto objave vychádzali z röntgenovej difrakčnej analýzy, ktorú rok pred ich publikáciou vykonali Rosalind Elsie Franklinová a Raymond Gosling a tiež publikovali v rovnakom čísle časopisu Nature. Crick predložil v roku 1957 sériu pravidiel označovaných ako centrálna dogma molekulárnej biológie. Tieto pravidlá popisujú vzťahy medzi DNA, RNA a proteínmi. V nasledujúcom roku Meselsonov–Stahlovv experiment predstavil spôsob, akým je DNA v bunkách množená. Na začiatku 60. rokov Har Gobind Khorana, Robert W. Holley a Marshall Warren Nirenberg rozlúštili genetický kód. V roku 1980 dostali Walter Gilbert a Frederick Sanger Nobelovu cenu za objav metódy, ktorou možno určiť poradie báz v DNA.
DNA je polymér, čiže molekula zložená z mnohých jednotiek zvaných monoméry. Monoméry DNA sa nazývajú deoxyribonukleotidy, niekedy sa požíva aj názov nukleotidy, čo je súhrnný názov pre monoméry DNA – deoxyribonukleotidy a monoméry RNA – ribonukleotidy. Do polynukleotidového reťazca sú deoxyribonukleotidy spojené esterovou (fosfodiesterovou) väzbou. Deoxyribonukleotid tvorí 
dusíkatá bázaDusíkatých báz je známych niekoľko, v DNA sa však uplatňujú len štyri: adenín (skratka A), tymín (T), guanín (G) a cytozín (C). Spojením adenínu s deoxyribózou vzniká deoxyadenozín (skratka dA), spojením tymínu s deoxyribózou deoxytimidín (dT), atď. Keďže kyselina fosforečná a deoxyribóza sú spoločné zložky pre všetky nukleotidy, jednotlivé nukleotidy sa od seba odlišujú len bázou. Práve bázy sú zodpovedné za kľúčovú schopnosť DNA zaznamenávať a prenášať genetickú informáciu. Deoxyribózová a kyselinová zložka slúžia na to, aby držali bázy vo vhodných polohách a vzdialenostiach. Tieto dve zložky tvoria takzvanú pentózafosfátovú kostru DNA.Väzba sa vytvára medzi zvyškom kyseliny trihydrogenfosforečnej na 5. uhlíkovom atóme pentózy jedného nukleotidu a hydroxylovou skupinou viazanou na 3. uhlíkovom atóme pentózy susedného nukleotidu. Sú teda viazané 3',5'-fosfodiesterovou väzbou (čítaj tri s čiarou päť s čiarou fosfodiesterovou väzbou), zapisovanou aj ako 5'-3'-fosfodiesterová väzba. Na vlákne DNA s nespojenými koncami (lineárnej molekule) rozlišujeme dva konce: na 5' konci je vlákno ukončené fosfátom a na 3' konci je vlákno ukončené hydroxylovou -OH skupinou. Na rozdiel od primárnej štruktúry bielkovín, na ktorej sa podieľa 21 aminokyselín, primárna štruktúra NK obsahuje iba štyri nukleotidy, pričom pomer adenínu s tymínom (A : T) a guanínu s cytozínom (G : C) je rovnaký 1 : 1. Niektoré z báz (u človeka odhadom asi 1 %) môžu byť metylované. U zvierat je toto percento i niekoľkonásobne vyššie (napríklad u makakov až 6 %).
Poradie nukleotidov – sekvencia DNA – sa udáva vždy pre jedno z dvoch vlákien vypísaním jednotlivých nukleotidov od 5' konca k 3' koncu. Každý nukleotid sa označuje jednopísmenovou skratkou dusíkatej bázy, ktorú obsahuje. Veľkosť genómu jednotlivých organizmov alebo organel sa udáva počtom bázových párov (skratka bp), ktoré obsahuje ich DNA.
Dôležitá vlastnosť štruktúry DNA je komplementárnosť jednotlivých nukleotidov. To znamená, že dve špecifické dusíkaté bázy dvoch vlákien alebo jedného dostatočne ohnutého vlákna sú, pokiaľ sa nachádzajú oproti sebe, schopné utvoriť chemické väzby. Podľa pravidla, ktoré sa nazýva Watsonovo-Crickovo podľa jeho objaviteľov, sa páruje vždy purínová s pyrimidínová báza. V prípade DNA sa teda adenín páruje s tymínom a guanín s cytozínom. Guanín s cytozínom sa viažu tromi vodíkovými väzbami, a adenín s tymínom zase dvomi vodíkovými väzbami. Keďže väzba adenín-tymín je kvôli menšiemu počtu vodíkových mostíkov slabšia, veľké množstvo adeníno-tymínovych párov sa nachádza v miestach, kde je potrebné, aby sa dvojzávitnica ľahko rozdelila na dve jednotlivé vlákna (napr. v tzv. replikačných počiatkoch). Spárovaným komplementárnych báz sa utvorí typická dvojreťazová štruktúra DNA. Takto sa uchováva v každom z dvoch vlákien vlákne rovnaká informácia, iba s rozdielom, že ide o vzájomný negatív. Výhoda takejto štruktúry je v tom, že ak sa jedno vlákno dvojzávitnice DNA poškodí, informácia v ňom obsiahnutá ešte nie je úplne stratená a možno ju obnoviť podľa druhého vlákna.
Reťazce sú vzhľadom na seba postavené v opačnom smere. Kým jeden reťazec je orientovaný v smere 5'→ 3', druhý bude orientovaný v smere 3'→ 5'. Oddeliť od seba tieto vlákna možno zahriatím na vysokú teplotu, zmenou pH, zmenou iónovej sily roztoku a prítomnosťou niektorých organických látok, napríklad močoviny. Tento jav, rozpadnutie dvojvlákna na jednotlivé vlákna, sa nazýva denaturácia DNA. Pri teplotnej denaturácii je možné postupným ochladzovaním roztoku dosiahnuť opätovné spárovanie báz v oboch reťazcoch a obnovenie pôvodnej štruktúry.Watson-Crickovo pravidlo o párovaní báz je základný spôsob párovania, na ktorom je postavený celý prenos genetickej informácie. Existujú však aj iné spôsoby párovania, ktoré vedú k vzniku trojreťazových a štvorreťazových molekúl DNA. Taktiež existuje dvojreťazová DNA, ktorej reťazce nie sú antiparalelné, ale paralelné. V takomto prípade sa bázy párujú tzv. obráteným Watsonovo-Crickovým párovaním, ktorého zvláštnosťou je, že dovoľuje aj párovanie dvoch rovnakých báz, napríklad guanínu s guanínom.Hoogestenovo párovanie báz je párovanie za nezvyčajných fyzikálnochemických podmienok, pri ktorom sa vytvára spojenie medzi troma bázami súčasne. Pri neutrálnom pH však takéto párovanie nie je stabilné. Existuje aj párovanie štyroch báz – tetrád.
Sekundárnou štruktúrou označujeme priestorové usporiadanie polynukleotidového reťazca. Dvojvlákno spojené vodíkovými väzbami komplementárnych nukleových báz má najčastejšie tvar pravotočivej dvojzávitnice, α-helixu. Forma stočení nie je vždy za každých podmienok rovnaká. Pri vysokom obsahu vody zaujíma DNA štruktúru B formy. Je to forma pravotočivej dvojzávitnice, v ktorej sú roviny báz kolmé ku kostre dvojzávitnice. V ideálnej B-forme má molekula 10 párov báz na jednu otáčku dvojzávitnice a dva susediace bázové páry pri kolmom pohľade zhora zvierajú uhol 36°. Roviny prechádzajúce bázovými pármi sú navzájom rovnobežné. V B forme je DNA v skúmavke (in vitro), ale v živých organizmoch (in vivo) za určitých podmienok prirodzene prechádza aj na inú formu. B forma je svojim tvarom často prirovnávaná k točitému schodisku.
A forma je pravotočivá. Obsahuje 11,6 komplementárnych párov na jeden závit, čo naznačuje, že stúpanie helixu je pozvoľnejšie ako v B forme. Priemer vlákna je 2,3 nm. Rovina prechádzúca párom báz je asi o 20° vychýlená z polohy kolmej na os vlákna. Ľavotočivá Z forma má 12 komplementárnych párov na jeden závit; priemer vlákna je 1,8 nm.
Povrch dvojzávitnice sa vyznačuje dvoma žliabikmi odlišujúcimi sa navzájom šírkou aj hĺbkou. Rozpoznávame menší žliabik so šírkou 0,6 nm a väčší žliabik široký 1,2 nm. V oboch žliabikoch sa nachádzajú atómy schopné vytvárať vodíkové väzby s atómami proteínov. Vo väčšom žliabiku je ich viac než v menšom. Konformácie A, B a Z sa od seba odlišujú aj tvarom týchto žliabikov – kým u konformácie A je veľký žliabik veľmi úzky a hlboký, v konformácii B je širší a menej hlboký a v konformácii Z sploštený na povrchu.
Pod terciárnou štruktúru rozumieme priestorové usporiadanie dvojzávitnice. Tá sa môže stočiť do superhelixu spôsobom tzv. nadzávitnicového vinutia. Takto zvinutá DNA sa nazýva superšpiralizovaná DNA. Superšpiralizovaná môže byť dvojvláknová DNA, ktorá je uzavretá do kruhu, alebo lineárna dvojvláknová DNA, ktorej konce sú pripevnené o podklad. Terciárnu štruktúru zabezpečujú enzýmy topoizomerázy. Dvojzávitnica bez terciárnej štruktúry sa nazýva relaxovaná DNA.
jednovláknová DNA (skratka ssDNA z anglického single-stranded DNA) – len jedno vlákno DNA, ktorému chýba komplementárne vlákno. V živých bunkách sa bežne nevyskytuje, no môžu ju ako svoju genetickú informáciu obsahovať niektoré druhy vírusov.
dvojvláknová DNA (skratka dsDNA z anglického double-stranded DNA) – DNA zložená z obidvoch vlákien spojených navzájom vodíkovými mostíkmi. V tejto forme je DNA uložená v živých bunkách a túto formu opúšťa len na krátkych úsekoch a na krátku dobu, napríklad počas replikácie či transkripcie.
komplementárna DNA (skratka cDNA z anglického complementary DNA) – DNA, korá vznikla prepísaním mRNA enzýmom reverzná transkriptáza do DNA.
chloroplastová DNA – (skratka cpDNA z anglického chloroplast DNA) – DNA v chloroplastoch, organelách v bunkách rias a rastlín.
mitochondriálna DNA – (skratka mtDNA z anglického mitochondrial DNA) – DNA v mitochondriách, organelách väčšiny eukaryotických organizmov.
DNA by nebola schopná sa replikovať a správne vykonávať svoje funkcie bez proteínov, ktoré sa na ňu v živých organizmoch viažu. Tieto proteíny sa na DNA viažu tzv. nekovalentnými väzbami – vodíkovými mostíkmi, iónovými väzbami alebo hydrofóbnymi interakciami väčšinou v oblasti väčšieho žliabku. Každé z týchto spojení je slabé, preto proteín musí vytvárať takýchto väzieb viacero, aby sa dokázal na DNA udržať po dlhšiu dobu. Pri svojom nadviazaní proteíny nemenia jej chemické zloženie, ale napriek tomu ovplyvňujú jej vlastnosti. Môžu napríklad spôsobiť ohyb molekuly DNA, čo sa uplatňuje pri zbalení molekuly DNA do kompaktnejších štruktúr, ale aj pri plnení funkcie DNA (napríklad proteín TBF ohnutím molekuly DNA umožňuje, aby na ňu nasadli ďalšie proteíny slúžiace na spustenie transkripcie). Obvykle sa na DNA neviaže celý proteín, len jeho takzvaná DNA-väzobná doména. Rozpoznávací význam má väzba jednotlivých aminokyselín proteínu na bázy DNA, väzba na fosfodiesterovú kostru len upravuje pozíciu proteínu vzhľadom na bázy. DNA-väzobné proteíny môžu rozoznávať rôzne bázové páry bez toho, aby rozrušili vodíkové mostíky medzi nimi a tým spôsobili "rozpletenie" molekuly. Schopnosť proteínu viazať sa len na bázy zoradené v správnom poradí (špecifickom pre daný proteín), nazývame sekvenčná špecificita proteínu. Inými slovami, DNA poradím svojich báz v jednom úseku dovoľuje na tento úsek nasadnúť len proteínu z určitej skupiny. Niektoré DNA-viažúce proteíny sa môžu na DNA nadviazať, len ak sú na nej už prítomné iné proteíny.
Proteíny nadviazané na DNA môžu umožňovať transkripciu daného úseku, zosilňovať ju, alebo naopak tlmiť až úplne zastaviť. Sú preto kľúčové pre reguláciu génov a sú zodpovedné za to, aby sa správny gén prejavoval v bunke v správnom čase. DNA väzobné proteíny, ktoré sa viažu na DNA len dočasne a špecificky zapínajú a vypínajú prepisovanie určitého génu, sú napojené na signálne dráhy v bunke.
Miesto výskytu a spôsob uloženia DNA má veľké odlišnosti u jednotlivých domén živých organizmov.
V prokaryotickej bunke nie je genetická informácia oddelená od zvyšku cytoplazmy jadrovou membránou. Spravidla, nie však vždy, je uzavretá do kruhu a označuje sa ako nukleoid alebo kruhový chromozóm. Okrem chromozómu vlastní takmer každá prokaryotická bunka niekoľko plazmidov, ktoré sa definujú ako doplnkové genetické elementy. Obsahujú gény, ktoré nie sú potrebné na prežitie bunky, ale obsahuje napr. gény nesúce informácie o rezistencii voči antibiotikám alebo pre tvorbu toxínov.
Jadrová DNA eukaryotov na rozdiel od prokaryotického chromozómu je chránená od metabolických procesov prebiehajúcich v cytoplazme dvojitou jadrovou membránou. Členená je spravidla do viacerých oddelených molekúl. V interfáze, vo fáze medzi deleniami bunky, je komplex DNA a bielkovín označovaný ako chromatín. Chromatín sa skladá z nukleozómov, čo sú asociácie 8 molekúl špeciálnych bielkovín – histónov, ktoré sú 2,5-krát obtočené molekulou DNA. V čase bunkového delenia sa chromatín preorganizuje na chromozómy, ktoré sa počas delenia správajú ako samostatné elementy a sú viditeľné aj svetelným mikroskopom. Eukaryotická DNA je dvojvláknová a lineárna, len výnimočne kruhová. Proteíny, s ktorými je DNA asociovaná, napomáhajú jej špiralizácii a majú aj regulačnú úlohu pri realizácii genetickej informácie.
Dve membránové organely eukaryotických buniek, mitochondrie a chloroplasty, obsahujú vlastné molekuly DNA. Tieto molekuly sú zväčša kruhové a neobsahujú históny. Preto sa predpokladá že tieto organely vznikli pohltením baktérií na základe symbiózy. Okrem mitochondrií a chloroplastov možno v eukaryotických organizmoch nájsť DNA tiež v nukleomorfe, čo je pozostatok jadra iného eukaryotického organizmu, ktoré bunka v priebehu evolúcie pohltila. Jednoduché eukaryotické organizmy, napríklad kvasinky, majú tiež plazmidy, podobne ako baktérie.
Najznámejšou úlohou DNA je uchovávať a odovzdávať genetickú informáciu o poradí aminokyselín v bielkovinách, ktorá je zapísaná v jej primárnej štruktúre. Na základe primárnej štruktúry sa podľa oboch vlákien dvojzávitnice DNA vytvoria dve nové dvojzávitnice DNA (replikácia), alebo sa podľa jedného z nich vytvorí jedna jednovláknová RNA (transkripcia). Vzniknuté vlákno RNA môže niesť informáciu o tvorbe peptidového reťazca a podľa tejto informácie sa vytvorí nový peptid v ribozómoch. RNA, podľa ktorej sa peptid vytvára, sa nazýva mediátorová RNA. Existujú však aj ďalšie druhy RNA, ktoré sú pre život rovnako nevyhnutné a to takzvané funkčné RNA, čo sú RNA, ktoré sa do bielkovín neprepisujú a plnia určitú úlohu. Medzi funkčné RNA patrí ribozómová RNA a transferová RNA – bez účasti oboch týchto RNA by translácia nemohla prebiehať. Matrice pre funkčnú RNA sú tiež dané primárnou štruktúrou DNA.
Pri transkripcii DNA do RNA vznikajú náhodné chyby, ktoré môžu byť neškodné, ale tiež môžu úplne zmeniť funkciu produktu. Okrem toho však dochádza u eukaryotických organizmov k zámerným zmenám RNA (RNA processing a RNA editing), ktorej primárna štruktúra už potom nezodpovedá matrici v DNA a preto jej nemusí zodpovedať ani výsledný produkt. Odvodiť preto všetky produkty v organizme, u ktorého je úplne známa sekvencia jeho DNA, je oveľa zložitejšie, než sa na prvý pohľad zdá.
Ako informácia pre zaradenie určitej aminokyseliny do vznikajúceho peptidového reťazca slúžia v DNA (a takisto v jej transkripte, RNA) tri vedľa seba ležiace nukleotidy. Táto trojica nukleotidov – tzv. triplet sa nazýva kodón. Keďže bázy sú štyri a každá z nich sa môže nachádzať na jednej z troch pozícií, malo by existovať 64 rôznych kodónov. Z nich však tri nekódujú nijakú aminokyselinu a ch prítomnosť v RNA naznačuje, že v tomto mieste je potrebné syntézu proteínu ukončiť. Aj tak však zostáva 61 rôznych kodónov, pričom poznáme len 21 aminokyselín, ktoré organizmy používajú pre proteosyntézu. Rozličné kodóny však môžu kódovať tie isté aminokyseliny. Len metionín, tryptofán a selenocysteín majú svoje kodóny jedinečné. Ostatné aminokyseliny sú kódované dvoma, štyrmi až šiestimi rozličnými kodónmi. Kvôli tejto vlastnosti sa genetický kód nazýva degenerovaný.
Najvýznamnejšími úsekmi molekuly DNA sú gény. Ako gén možno označiť sekvenciu, ktorá je prepisovateľná do RNA a plní v organizme určitú úlohu. Aby gény mohli byť prepisované a aby sa to odohrávalo v správny čas, obsahujú gény takzvané regulačné sekvencie. Tie nie sú súčasťou polypeptidového reťazca (neprekladajú sa), ale umožňujú regulačným proteínom a proteínom sprostredkujúcim priamo proces transkripcie nájsť kódujúce sekvencie v DNA. Využívajú sa pritom DNA-väzobné proteíny viazané na špecifické sekvencie. Gény sú zoradené lineárne za sebou, ale vzdialenosti medzi jednotlivými génmi bývajú rôzne, u prokaryotov všeobecne menšie než u eukaryotov. V medzerách mimo regulačných sekvencií sa nachádzajú úseky DNA, ktorých funkcia väčšinou nie je celkom alebo vôbec známa. Niektoré úseky tvoria mnohopočetné opakovania (repetície), iné sú jedinečné. Každá molekula DNA musí obsahovať tiež minimálne jeden replikačný počiatok, čiže miesto, z ktorého sa zahajuje jej replikácia.
Na to aby mohla DNA plniť svoju funkciu musí byť schopná zdvojenia sa, čo sa uskutočňuje replikáciou – kopírovaním.
Pri vlastnej syntéze DNA sa obidve vlákna pôvodnej molekuly začnú od seba vzďaľovať a rozpletať, čo zabezpečí enzým helikáza. Rozpletením dvojzávitnice  vzniká „replikačná bublina“. Voľné nukleotidy začne enzým DNA-polymeráza podľa princípu komplentarity  prikladať k pôvodnému (matricovému) vláknu DNA (3’ → 5’). Oproti druhému vláknu (5’→ 3’) syntetizuje DNA-polymeráza iba krátke fragmenty (tzv. Okazakiho fragmenty), ktoré následne spája enzým DNA ligáza. Aby nový nukleotid mohol byť zaradený, musí byť v tzv. aktivovanej forme, musí mať na 5' uhlíku deoxyribózy nadviazané tri fosfátové skupiny. Navzájom reagujú deoxynukleotidtrifosfáty, všeobecne dNTP (dATP, dTTP, dGTP, dCTP), pričom sa pri reakcii odštepuje PPi pyrofosfát (spojené dve fosfátové skupiny). Týmto spôsobom z jednej pôvodnej DNA vzniknú dve molekuly, z toho každá má jedno vlákno pôvodné a jedno vlákno nové. Je to tzv. semikonzervatívny spôsob.
Syntéza DNA nemôže vznikať de novo, DNA polymerázy vyžadujú prítomnosť voľnej 3’-OH na reťazci, ktorý sa má predlžovať. Molekula poskytujúca túto skupinu sa označuje ako primer. Na úplnom začiatku syntézy je to krátka jednovláknová RNA, dlhá približne 15 nukleotidov, ktorá sa komplementárne napojí na matricovú DNA.
Pre funkčnosť a presnosť DNA polymerázy sú potrebné dvojmocné katióny, najčastejšie Mg2+ ako konfaktor. Aktívne miesto DNA polymerázy obsahuje dva katióny Mg2+ a každý je komplexne viazaný s šiestimi atómami kyslíka, ktoré poskytuje voda, COO- skupina aminokyseliny asparágovej zaradenej v peptidovom reťazci enzýmu, fosfátové skupiny dNTP a -OH skupina primeru. Takto nadviazané a stabilizované nukleotidy sa naviažu a odbúra sa pritom už spomínaný pyrofosfát.
Potrebný je aj templát (vzor). Ide o jednovláknový úsek DNA podľa ktorého sa na základe komplementarity zaraďujú nukleotidy v syntezovanom vlákne.
Pri replikácii DNA občas (asi v 1 prípade z 107) dochádza k zapojeniu chybného nukleotidu. Väčšina týchto chýb je opravená buď samotnou DNA-polymerázou, alebo systémom opravy chybného párovania báz, ale niektoré pretrvávajú. Tieto chyby, ktoré môžu byť pri ďalšej replikácii prenášané na novovzniknuté DNA a s nimi do dcérskych organizmov, sa nazývajú mutácie. Mutácie vznikajú aj v období mimo replikácie DNA, napríklad pod vplyvom ionizujúceho žiarenia, či pôsobením voľných radikálov. Ale aj DNA umiestnená v ideálnych podmienkach mimo všetkých bežných škodlivých vplyvov, podlieha kontinuálnemu poškodzovaniu. Medzi tieto druhy poškodenia patrí depurinácia (strata purínových báz), deaminácia – zmena cytozínu na uracil, a ďalšie. Mutácie môžu mať mnohé podoby. Môžu postihnúť naraz aj dlhé sekvencie či dokonca celú molekulu DNA alebo genóm. Môže napríklad dôjsť k zlomu v jednom alebo naraz v oboch vláknach DNA, pričom druhý prípad je oveľa závažnejší.
Keby neexistoval opravný mechanizmus mutácií, nahromadené mutácie by vo väčšine prípadov rýchlo spôsobili zánik organizmu. Našťastie je väčšina mutácií rozpoznávaná a opravovaná reparačnými mechanizmami. Tieto zahŕňajú enzýmy zo skupiny endonukleáz, ktoré (poškodenú) DNA štiepia a ligáz, ktoré zlepujú rozštiepenú DNA dokopy. DNA je preto dynamická štruktúra, v ktorej neustále prebiehajú poškodenia a opravy.
Občas ale niektorá mutácia opravnému mechanizmu unikne. Pokiaľ daná mutácia spôsobí zmenu zmyslu životne dôležitého génu, bunka zahynie. Mutácia však môže byť aj synonymná, tzn. jeden nukleotid sa zmení, ale zhodou okolností aj so zmeneným kodónom priradí translačný aparát k príslušnému kodónu tú istú aminokyselinu ako pôvodne (pretože pre niektoré aminokyseliny existuje až do 6 rôznych kodónov). Menej škodlivé, neškodné a priaznivé mutácie sú odovzdávané potomstvu bunky. DNA je chemicky všade rovnaká a neopravené mutácie sa v nej vyskytujú úplne náhodne. No keďže mutácie meniace zmysel životne dôležitých génov vedú k smrti bunky, potomstvu sa budú odovzdávať najčastejšie mutácie v miestach DNA, ktoré nebudú mať pre bunku veľký význam.
Realizácia genetickej informácie na molekulovej úrovni prebieha ako dvojstupňový proces: 
Translácia: preklad genetickej informácie z poradia nukleotidov na mRNA do poradia aminokysleín v polypeptidovom reťazci → syntéza bielkovín
Je to syntéza molekúl RNA podľa matrice DNA. Tento proces využíva komplementaritu báz medzi DNA a RNA. Pri transkripcii sa reťazce molekuly DNA čiastočne oddelia narušením vodíkových mostíkov, pričom iba jedno z vlákien potom slúži ako matrica pre syntézu RNA. 
Proces syntézy katalyzuje enzým RNA-polymeráza, ktorý na základe komplementarity báz pripája ribonukleotidy za vzniku RNA. Jednou z úloh RNA-polymerázy je aj urýchliť oddelenie novovznikajúcu RNA od jej matrice v podobe DNA. Začiatok transkripcie, miesto, kde sa RNA polymeráza viaže, ako aj koniec, v ktorom sa oddeľuje, tvoria špecifické sekvencie báz. Existuje viacero druhov RNA, ktoré takýmto spôsobom môžu vznikať. Proteíny sa môžu vytvárať len podľa takzvanej mediátorovej RNA – mRNA.
Je zavŕšením realizácie genetickej informácie, ide o vlastnú syntézu bielkovín (proteosyntéza). Tento proces sa uskutočňuje na ribozómoch, časticiach nachádzajúcich sa v cytoplazme bunky. Translácie sa zúčastňuje jedna molekula mRNA, ktorá nesie vlastnú informáciu vo forme kodónov a veľa molekúl tRNA, na ktoré sa viaže aminokyselina a ktoré zároveň obsahujú antikodón, sekvenciu komplementárnu s kodónom na mRNA. Molekuly tRNA sa dočasne pripájajú antikodónmi ku kodónom na mRNA a tak prenášajú jednotlivé aminokyseliny zo zásoby voľných aminokyselín v cytoplazme bunky. Medzi jednotlivými aminokyselinami potom vznikajú peptidické väzby, čím vzniká polypeptidový reťazec – bielkovina.
DNA všetkých organizmov na Zemi je po chemickej stránke rovnaká. Hociktorý voľný 5' koniec sa môže spojiť s hocijakým voľným 3' koncom. Preto je možné spojiť fragmenty DNA aj vysoko nepríbuzných druhov a takisto je možné aj spojenie DNA chromozomálnej a extrachromozomálnej. Rekombináciu DNA si netreba zamienať s pohlavným rozmnožovaním. Pri spojení dvoch pohlavných buniek nedochádza k vzájomnej rekombinácii ich DNA. DNA v každej pohlavnej bunke tvorí samostatné oddelené molekuly, ktoré sa síce v oplodnenom vajíčku dostanú spolu do jedného jadra, no fyzicky sa nespájajú ani nerekombinujú. Ale v oveľa neskoršej fáze ontogenézy, pri tvorbe vlastných pohlavných buniek jedinca, rekombinovať môžu – tento spôsob prirodzenej rekombinácie sa nazýva crossing over.
Umelou rekombináciou sú vedci schopní vyrobiť také sekvencie DNA, ktoré sa v prírode nevyskytujú. Takáto DNA sa nazýva rekombinantná. Samotné spojenie dvoch koncov molekuly však ešte nezaručuje, že daný úsek DNA bude možné trasnkripovať a že sa bude podľa neho bude v inom organizme tvoriť rovnaký produkt ako v pôvodnom organizme. Osud RNA po transkripcii je napríklad u prokaryotických organizmov iný než u eukaryotických. Takisto proteíny po skončení syntézy podliehajú u eukaryotov často ešte zložitým úpravám. Dosiahnuť preto, aby napríklad baktéria produkovala nejaký cicavčí proteín, je preto veľmi zložité a nestačí jednoducho vyštiepiť príslušný génu z DNA cicavcov a vložiť ho  do DNA baktérie. Keďže baktérie napríklad nedokážu zostrihať z pre-mRNA intróny, pre expresiu génu v baktérii sa do nej musí vniesť cDNA daného proteínu.
Rekombinácia DNA má význam napríklad v medicíne. Vložením génov pre produkciu ľudských proteínov do mikroorganizmov je možné získavať vo veľkých množstvách čistý proteín. Ten sa potom umelo podá pacientovi, ktorého telo kvôli genetickej chorobe daný proteín neprodukuje. Tvorba rekombinantných organizmov však naráža na etické otázky, ako aj obavy z nepredvídateľných následkov rekombinácii či z úniku rekombinantných organizmov do prírody a ich nepriaznivých efektov na ekosystémy.
Nukleové kyseliny [online].    Biopedia.sk, [cit. 2011-01-13].    Dostupné online.     
ALBERTS, Bruce; BRAY, Dennis; JOHNSON, Alexander, Julian Lewis, Martin Raff, Keith Roberts, Peter Walter Základy buněčné biologie. Redakcia Miranda Brownová, Eleanor Lawrenceová, Valerie Nealová, Anne Vinnicombeová; preklad Arnošt Kotyk, Bohumil Bouzek, Pavel Hozák; ilustrácie Nigel Orme. 2.. vyd.  Ústí nad Labem : Espero Publishing, © 1998.       ISBN 80-902906-2-0.    (česky)
