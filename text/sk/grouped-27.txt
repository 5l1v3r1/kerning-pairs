
Rýchlosť svetla vo vákuu alebo skrátene rýchlosť svetla (značka c alebo c0, z latinského celerita = „rýchlosť”) je fyzikálna konštanta, hodnota ktorej bola určená na 299 792 458 metrov za sekundu (299 792,458 km/s; 1 079 252 848,8 km/h). Rýchlosť svetla v inom prostredí ako vo vákuu je vždy nižšia ako rýchlosť svetla vo vákuu. 
Rýchlosť svetla vo vákuu nie je určená meraním, ale definíciou, nakoľko samotná jednotka meter je definovaná z pohľadu rýchlosti svetla a sekundy.
Podľa štandardnej fyzikálnej teórie sa elektromagnetické žiarenie vrátane viditeľného svetla šíri (pohybuje) vo vákuu konštantnou rýchlosťou. Táto fyzikálna konštanta sa označuje písmenom c. Vo všeobecnej teórii relativity je rýchlosť c tiež rýchlosťou šírenia sa gravitácie.
Elektromagnetické zákony (Maxwellove rovnice) hovoria, že rýchlosť elektromagnetického žiarenia c nezávisí od rýchlosti objektu vyžarujúceho žiarenie; preto sa svetlo vyžarované z rýchlo pohybujúceho sa zdroja, šíri takou istou rýchlosťou ako svetlo vyžarované zo statického zdroja, hoci sa na základe relativistického Dopplerovho javu farba, frekvencia, energia a hybnosť svetla zmení. Ak sa skombinuje pozorovanie s princípom relativity, všetci pozorovatelia namerajú rovnakú rýchlosť svetla vo vákuu, nezávislo od vzťažnej sústavy pozorovateľa alebo rýchlosti objektu vyžarujúceho svetlo. Preto sa na c možno pozerať ako na fyzikálnu konštantu a táto skutočnosť je základom špeciálnej teórie relativity. Konštanta c, nie samotná rýchlosť svetla, je základom špeciálnej relativity, preto, ak je svetlo nejako upravené, aby sa šírilo rýchlosťou nižšou ako c, tak to neovplyvní špeciálnu teóriu relativity.  
Pozorovatelia cestujúci vysokými rýchlosťami zistia, že vzdialenosť a čas sa zdeformovali („dilatovali“) v súlade s Lorentzovými transformáciami, no transformácie deformujú vzdialenosť a čas takým spôsobom, že rýchlosť svetla zostáva konštantná. Osoba cestujúca rýchlosťou blízkou rýchlosti svetla by videla, že farba svetla prichádzajúceho spredu by bola s modrým posunom a farba svetla prichádzajúceho zozadu s červeným posunom.
Ak by sa informácia mohla šíriť rýchlejšie, ako c v jednej vzťažnej sústave, tak by sa porušila kauzalita: v nejakých iných vzťažných sústavách by bola informácia doručená skôr, ako bola vyslaná, "príčina" by bola pozorovaná po "následku". Kvôli dilatácii času špeciálnej relativity sa pomer medzi časom vnímaným vonkajším pozorovateľom a časom vnímaným pozorovateľom pohybujúcim sa bližšie a bližšie rýchlosti svetla blíži k nule. Ak by sa niečo mohlo pohybovať rýchlejšie ako svetlo, tak by nebol tento pomer reálnym číslom. Takéto porušenie kauzality nebolo nikdy pozorované.  
Inými slovami, informácia sa šíri do a z bodov z oblastí definovanými svetelným kužeľom. Interval AB na diagrame vpravo je „časový“. To znamená, že tu máme sústavu súradníc, v ktorej udalosť A a udalosť B nastávajú na rovnakom mieste v priestore a líšia sa iba v čase. Ak A predchádza B v tejto sústave súradníc, potom A predchádza B vo všetkých sústavách súradníc. Hypoteticky je možné premiestňovanie hmoty (alebo informácie) z A do B a môže tu nastávať príčinný vzťah (kde A je príčina a B je následok).
Interval AC v diagrame je „priestorový“. To znamená, že tu máme sústavu súradníc, v ktorej sa udalosť A a udalosť C udiali súčasne, oddelené iba priestorom. Hoci tu existujú súradnicové systémy, v ktorých A predchádza C (ako je to vyznačené) a súradnicové systémy, kde C predchádza A, okrem cestovania nadsvetelnou rýchlosťou nie je možné pre žiadne teleso (ani informáciu) cestovať z A do C alebo z C do A. Preto tu nemôže existovať žiadna príčinná súvislosť medzi A a C.
Podľa definície, prijatej v roku 1983, je rýchlosť svetla presne 299 792 458 metrov za sekundu (približne 3 × 108 metrov za sekundu alebo 30 centimetrov za nanosekundu). Hodnota 
    {\displaystyle \varepsilon _{0}=10^{7}/4\pi c^{2}\quad \mathrm {(v~A^{2}\,s^{4}\,kg^{-1}\,m^{-3},\,alebo\,F\,m^{-1})} }
    {\displaystyle \mu _{0}=4\,\pi \,10^{-7}\quad \mathrm {(v~kg\,m\,s^{-2}\,A^{-2},\,alebo\,N\,A^{-2})} }
  .Tieto konštanty sa objavujú v Maxwellových rovniciach, ktoré popisujú elektromagnetizmus:
  Astronomické vzdialenosti sú niekedy (najmä v popularičných textoch) udávané v svetelných rokoch. Svetelný rok je vzdialenosť, ktorú prejde svetlo za jeden rok, t. j. približne 9,46 × 1012 kilometrov.
Rýchlosť svetla je dôležitá v komunikácii. Napríklad pre rovníkový obvod Zeme (40 075 km) a 
   je teoreticky najkratšou dobou na prenesenie informácie na druhú stranu Zeme 0,067 sekundy (ak by sme vedeli komunikovať pomocou neutrín, tento čas  by sa skrátil takmer 4 krát). 
Skutočný čas prenosu však trvá dlhšie. Sčasti je to spôsobené tým, že sa svetlo v optickom vlákne šíri asi o 30 % pomalšie a kvôli zdržaniam v sieťových prepínačoch a opakovačoch. Typický čas odozvy (ping) počítača medzi Austráliou a USA je v súčasnosti asi 0,18 sekundy.  Návrh bezdrôtovej komunikácie ovplyvňuje rýchlosť svetla.
Konečná rýchlosť svetla bola zreteľná pri komunikácii pozemného centra Houston a Neila Armstronga, keď sa stal prvým človekom na Mesiaci: Na každú odpoveď musel Houston čakať takmer 3 sekundy, aj keď astronauti odpovedali okamžite.
Podobne je nemožné okamžité diaľkové ovládanie medziplanetárnej kozmickej lode. Než si pozemná kontrola uvedomí problém a vesmírna loď prijme signál z pozemného centra, môže to trvať aj niekoľko hodín.
Rýchlosť svetla sa môže prejaviť aj pri malých vzdialenostiach. V superpočítačoch obmedzuje rýchlosť svetla posielanie dát medzi procesormi. Ak pracuje procesor s frekvenciou 1 GHz signál sa počas jedného cyklu dostane do vzdialenosti 300 mm. Preto musia byť procesory na obmedzenie latencie umiestnené tesne vedľa seba. Ak budú procesory pracovať na vyšších frekvenciách, rýchlosť svetla sa stane obmedzujúcim faktorom aj pri návrhu samotného procesora.
Je dôležité si uvedomiť, že rýchlosť svetla nie je „rýchlostným obmedzením“ v tradičnom vnímaní. Pozorovateľ prenasledujúci svetelný lúč nameria rovnakú rýchlosť vzďaľovania sa od neho ako pozorovateľ v pokoji. To vedie k neobyčajným dôsledkom pre rýchlosti.
Mnohí sú zvyknutí, že rýchlosti sa sčítavajú: ak idú dve autá proti sebe, každé z nich idúce rýchlosťou 50 km/h, očakáva sa, že každé z áut bude vnímať to druhé približujúce sa celkovou rýchlosťou 50 + 50 = 100 km/h.
Ale pri rýchlostiach približujúcich sa rýchlosti svetla sa z výsledkov experimentov stalo jasné, že toto pravidlo neplatí. Dve vesmírne lode letiace proti sebe, obe letiace relatívnou rýchlosťou 90 % rýchlosti svetla z hľadiska pre nich nezávislého tretieho pozorovateľa medzi nimi, nevnímajú približovanie rýchlosťou 90 % + 90 % = 180 % rýchlosti svetla; namiesto toho vnímajú vzájomné približovanie pri rýchlosti mierne nižšej ako je 99,5 % rýchlosti svetla.
  kde v a w sú rýchlosti pozorované tretím pozorovateľom, a u je rýchlosť vzájomného sa približovania, ktorú vnímajú oproti sebe letiace vesmírne lode.
V protiklade so všeobecnou intuíciou, nezávisle od relatívnej rýchlosti, ktorou sa jeden pozorovateľ približuje k inému, obaja namerajú rýchlosť prichádzajúceho svetla ako konštantnú hodnotu rovnajúcu sa rýchlosti svetla.
Rovnica uvedená vyššie je odvodená Albertom Einsteinom z jeho špeciálnej teórie relativity, ktorá vychádza z princípu relativity. Tento princíp (pôvodne navrhnutý Galileim) vyžaduje rovnaké správanie sa fyzikálnych zákonov vo všetkých vzťažných sústavách. Rýchlosť svetla priamo daná Maxwellovými rovnicami musí byť rovnaká pre každého pozorovateľa – dôsledok znejúci fyzikom 19. storočia zjavne ako nesprávny. Tí sa domnievali, že rýchlosť daná Maxwellovou teóriou je platná relatívne k svetlonosnému éteru. Michelsonov-Morleyho experiment, pravdepodobne najznámejší a najužitočnejší neúspešný experiment v histórii fyziky, nenašiel tento éter. Namiesto toho ukazoval, že rýchlosť svetla je konštantná vo všetkých vzťažných sústavách.
Hoci nie je isté, či Einstein poznal výsledky Michelson-Morleyho experimentu, bral konštantnú rýchlosť svetla za fakt, chápuc to ako znovupotvrdenie Galileiho princípu relativity. Odvodil dôsledky dnes známe ako špeciálna teória relativity, ktoré obsahujú vyššie uvedený, intuícii odporujúci, vzorec sčítania rýchlostí.
Svetlo je pri prechádzaní materiálov spomaľované na rýchlosť menšiu ako c v pomere daným indexom lomu materiálu. Rýchlosť svetla vo vzduchu je iba o málo menšia ako c. Hustejšie média, ako napríklad voda a sklo, môžu spomaliť svetlo oveľa viac – na hodnoty 3/4 a 2/3 c. Toto spomaľovanie svetla je zodpovedné aj za vychýlenie svetla na styčnej ploche dvoch prostredí s rôznymi indexmi lomu. Tento jav sa nazýva lom svetla alebo refrakcia.
Keďže rýchlosť svetla v materiáli závisí od indexu lomu a ten závisí od frekvencie svetla, svetlo rôznych frekvencií prechádza v tom istom materiáli rôznymi rýchlosťami. To môže spôsobiť deformáciu elektromagnetických vĺn pozostávajúcich z rôznych frekvencií, čo sa nazýva disperzia alebo rozptýlenie svetla.
Všimnite si, že zmieňovaná rýchlosť svetla je pozorovaná alebo meraná rýchlosť v nejakom médiu a nie skutočná rýchlosť svetla (ako je pozorovaná vo vákuu). V mikroskopickom meradle, predpokladajúc, že sa elektromagnetické žiarenie správa ako častice (časticovo-vlnový dualizmus), je lom svetla spôsobený opakovaným pohlcovaním a následným vysielaním fotónov, z ktorých sa skladá svetlo, atómami alebo molekulami cez ktoré prechádza. V určitom zmysle sa svetlo šíri iba cez vákuum medzi týmito atómami. Proces pohlcovania a následného vysielania trvá istý čas, preto sa vytvára dojem, že sa svetlo zdržalo (t. j. stratilo rýchlosť) medzi vstupom a výstupom z média. Svetlo sa po opustení média šíri opäť svojou pôvodnou rýchlosťou bez získania dodatočnej energie. To môže znamenať iba jediné – rýchlosť svetla sa nikdy nezmenila. Alebo inak, predpokladajúc, že sa elektromagnetické žiarenie správa ako vlna, narážanie do atómov (hlavne elektrónov) interferuje s elektrickými a magnetickými poľami žiarenia, spôsobuje spomalenie jeho šírenia.
Experimentálne dôkazy vykonané v poslednej dobe ukazujú, že skupinová rýchlosť svetla môže prekročiť c. V jednom experimente bola dosiahnutá skupinová rýchlosť laserových lúčov na extrémne krátkej vzdialenosti cez atómy cézia 300-krát c. Táto technika ale nemôže byť použitá na prenos informácií rýchlosťou vyššou ako c: rýchlosť prenosu informácie závisí od prednej rýchlosti (rýchlosti, pri ktorej sa prvý nadnulový pulz pohne dopredu) a súčin skupinovej a prednej rýchlosti je rovný druhej mocnine normálnej rýchlosti svetla v materiáli.
Prekonanie skupinovej rýchlosti svetla týmto spôsobom je porovnateľné s prekonaním rýchlosti zvuku usporiadaním ľudí do dlhého radu s veľkými odstupmi. Ich úlohou by bolo zakričať „Som tu!“ jeden po druhom v krátkych intervaloch meraných hodinkami s tým, že nemusia čakať, pokiaľ budú počuť prechádzajúcu osobu.
Pri niektorých ďalších experimentoch súvisiacich s nestálymi vlnami ako napr. tunelovanie sa môže zdať, že je prekonaná rýchlosť svetla. Experimenty naznačujú, že fázová rýchlosť nestálych vĺn môže prekonať c; ale aj v tomto prípade skupinová a predná rýchlosť neprekoná c, takže opäť nie je možné preniesť informáciu rýchlejšie ako c.
V niektorých interpretáciách kvantovej mechaniky môžu byť kvantové javy prenášané rýchlosťami vyššími ako c (v skutočnosti bola interakcia dvoch telies oddelených priestorom bez známeho sprostredkovateľa interakcie dlho vnímaná ako problém kvantovej mechaniky: pozri EPR paradox). Napríklad kvantové stavy dvoch častíc môžu byť prepojené, takže stav jednej častice určuje stav druhej častice (napr. jedna musí mať spin +½ a druhá −½). Až do pozorovania sú častice v superpozícii dvoch kvantových stavoch (+½, −½) a (−½, +½). Ak sa častice oddelia a jedna z nich sa podrobí pozorovaniu na zistenie jej kvantového stavu, stav druhej častice je automaticky známy. Ak sa predpokladá, ako je to v niektorých interpretáciách kvantovej mechaniky, že informácia o kvantovom stave častice je lokálna, potom je z toho možné vydedukovať, že kvantový stav druhej častice sa získa svoj kvantový stav okamžite po vykonaní prvého pozorovania. Keďže však nie je možné ovplyvniť, ktorý kvantový stav získa prvá častica pri jej pozorovaní, nedá sa informácia týmto spôsobom prenášať. Zdá sa, že fyzikálne zákony nedovoľujú prenášať informácie dômyselnejšie, čo viedlo k formulácii pravidiel ako no-cloning teoréma.
Takzvaný supersvetelný pohyb (angl. superluminal motion) je tiež pozorovateľný pri niektorých astronomických objektoch ako napríklad prúd rádiových galaxií a kvazarov. Ani v tomto prípade sa však prúdy nepohybujú rýchlosťou prekračujúcou rýchlosť svetla: zdanlivý supersvetelný pohyb je projekcia javu spôsobená objektami pohybujúcimi sa rýchlosťami blízkymi rýchlosti svetla v malom uhle vzhľadom na vzdialenosť pozorovaného objektu.
Hoci to môže znieť paradoxne, nárazové vlny je možné vytvoriť elektromagnetickým žiarením. Prechádzaním nabitej častice cez izolátor sa naruší jeho lokálne elektromagnetické pole. Elektróny v atómoch izolátora sú vytlačené a polarizované poľom nabitej častice a pri obnovení rovnováhy elektrónov v médiu po skončení narušenia sa emitujú fotóny (vo vodiči môže byť táto rovnováha obnovená bez emitovania fotónov). Za normálnych okolností tieto fotóny vzájomne deštrukčne interferujú a nie je zistené žiadne žiarenie. Ak sa však toto rušenie šíri rýchlejšie ako je rýchlosť fotónov, potom fotóny konštruktívne interferujú a zosilňujú pozorovanú radiáciu. Výsledok (analogický k aerodynamickému tresku) je známy ako Čerenkovov jav.
Možnosť komunikovať alebo cestovať rýchlejšie ako svetlo je obľúbenou témou vedecko-fantastických diel. Častice cestujúce rýchlejšie ako svetlo, nazývané tachyóny, boli síce popísané časticovými fyzikmi, ale neboli ešte pozorované.
Niektorí fyzici, predovšetkým João Magueijo a John Moffat, podporujú teóriu, že svetlo sa šírilo v minulosti omnoho rýchlejšie ako je jeho súčasná rýchlosť. Táto teória sa nazýva premenlivá rýchlosť svetla. Jej podporovatelia tvrdia, že vysvetľuje veľa kozmologických záhad lepšie ako jej konkurenčná teória rozpínania vesmíru. Táto teória však ešte nezískala širokú podporu.
V istom zmysle sa každé svetlo prechádzajúce cez iné médium ako vákuum šíri kvôli refrakcii pomalšie ako c.  Niektoré materiály však majú neobyčajne vysoký index lomu: obzvlášť vysoká je napríklad optická hustota Bose-Einsteinovho kondenzátu. Skupina vedcov pod vedením  Lena Haua bola v roku 1999 schopná spomaliť svetelný lúč na rýchlosť asi 17 metrov za sekundu a v roku 2001 dokonca na okamih zastaviť lúč.
V roku 2003 uspel Mikhail Lukin s vedcami Harvardskej univerzity a Lebedevovým inštitútom v Moskve v úplnom zastavení svetla. To bolo dosiahnuté jeho nasmerovaním do masy horúceho rubídiového plynu, ktorého atómy sa podľa Lukinových slov správali „ako miniatúrne zrkadlá“, vďaka zasahovaniu dvoch „riadiacich“ lúčov.
Až do nedávnej minulosti bola rýchlosť svetla z veľkej časti iba otázkou dohadov. Empedokles zastával názor, že svetlo je niečo v pohybe a preto musí cestovanie trvať určitý čas. Aristoteles naopak povedal, že „svetlo je kvôli prítomnosti niečoho, ale nie je to pohyb“. Okrem toho, ak by malo svetlo konečnú rýchlosť, musela by byť veľmi veľká; Aristoteles tvrdil „nápor na silu našej viery je príliš veľký“ aby sme tomu verili.
Jednou zo starovekých teórií videnia je, že svetlo je vyžarované z oka a nie odrážané z iného zdroja do oka. Z tejto teórie odvodil Herón z Alexandrie argument, že rýchlosť svetla musí byť nekonečná, keďže vzdialené objekty ako napríklad hviezdy sa zjavia hneď ako sa otvorí oko.
Islamskí filozofi Avicenna a Alhazen verili, že svetlo má konečnú rýchlosť, aj keď väčšina ostatných filozofov súhlasila v tomto bode s Aristotelom. Podobne za konečnú považovala rýchlosť svetla aj aryanská škola filozofie v starovekej Indii. 
Johannes Kepler veril, že svetlo putuje neobmedzenou rýchlosťou, pretože vo voľnom priestore mu nestoja v ceste žiadne prekážky. Francis Bacon tvrdil, že to nemusí byť pravda, keďže môže existovať pohyb príliš rýchly na to, aby sme to mohli vnímať. René Descartes tvrdil, že ak by bola rýchlosť svetla konečná, boli by Slnko, Zem a Mesiac viditeľne nezarovnané počas zatmenia Mesiaca. Keďže žiadne podobné odchýlky neboli pozorované, vyvodil, že rýchlosť svetla je nekonečná. Dokonca bol Descartes presvedčený, že ak by bola rýchlosť svetla konečná, tak by sa zrútil celý systém filozofie.
Isaac Beeckman, Descartesov priateľ, navrhol experiment (1629), pri ktorom by sa pozoroval záblesk z kanóna odrazený zo zrkadla vzdialeného asi míľu. Galileo odporučil experiment (1638), kde by sa rýchlosť svetla merala pozorovaním oneskorenia medzi odkrytím lampáša a jeho vnímania z určitej vzdialenosti. Descartes tento experiment kritizoval ako zbytočný, keďže experiment počas zatmenia Mesiaca, ktorý mal lepšie predpoklady na zistenie konečnej rýchlosti, bol negatívny. Tento experiment uskutočnila Accademia del Cimento z Florencie až v roku 1667 s lampášmi vzdialenými asi 1 míľu. Žiadne oneskorenie však nebolo pozorované. Robert Hooke nevysvetľoval negatívny výsledok Galileovho experimentu ako potvrdenie nekonečnej rýchlosti svetla, ale iba ako to, že svetlo sa musí pohybovať veľmi rýchlo.
Prvý kvantitatívny odhad rýchlosti svetla bol v roku 1676 spravený Rømerom, ktorý študoval teleskopom pohyb Jupiterovho mesiaca Io. Pretože Io vchádza/vychádza z tieňa Jupitera v pravidelných intervaloch, je možné zmerať trvanie orbitálneho prevratu. Rømer si všimol, že ak je Jupiter najbližšie k Zemi, tak mal Io orbitálny prevrat okolo Jupitera každých 42,5 hodiny. Takisto pozoroval, že ako sa Jupiter a Zem od seba vzďaľovali, Io vychádzal z tieňa Jupiteru postupne neskôr. Bolo jasné, že výstupným „signálom“ trvalo dlhšie pokiaľ dosiahli Zem, ak sa Zem a Jupiter vzďaľovali. To bolo spôsobené dlhším časom, ktorý bol potrebný pre svetlo na prekonanie väčšej vzdialenosti medzi planétami, ktorá sa naakumulovala medzi dvoma po sebe nasledujúcimi signálmi. Podobne, asi o pol roka neskôr, boli vstupy mesiaca Io do tieňa Jupitera o niečo častejšie, keďže sa Zem a Jupiter približovali. Na základe týchto pozorovaní Rømer odhadoval, že na prejdenie priemeru obežnej dráhy Zeme by svetlo potrebovalo 22 minút (čo je dvojnásobok astronomickej jednotky).
Približne v tom istom čase bola veľkosť astronomickej jednotky odhadovaná na 140 miliónov kilometrov. Christiaan Huygens vyrátal z tejto astronomickej jednotky a Rømerovho odhadu času rýchlosť svetla na 1 000 priemerov obežnej dráhy za minútu, čo je asi 220 000 kilometrov za sekundu. Táto hodnota je oveľa menšia ako je súčasne uznávaná hodnota, ale je stále oveľa vyššia ako akýkoľvek fyzikálny jav známy v tej dobe.
Taktiež Isaac Newton akceptoval konečnú rýchlosť svetla. V jeho knihe „Opticks“ dokonca publikoval presnejšiu hodnotu rýchlosti svetla – 16 minút za priemer, ktorú sám vyvodil (nie je známe či to bolo z Rømerových dát alebo inak). Rovnaký úkaz bol následne pozorovaný Rømerom na rotujúcej „škvrne“ na povrchu Jupitera. Aj neskoršie pozorovania javu s troma inými Galileovymi mesiacmi, kde to bolo ťažšie pozorovať, potvrdili predchádzajúce zistenia.
Dokonca ani tieto pozorovania a dôkazy konečnej rýchlosti svetla neuspokojili každého (predovšetkým Jean-Dominiqua Cassina). Ale po pozorovaniach Jamesa Bradleyho (1728) bola hypotéza nekonečnej rýchlosti svetla definitívne odmietnutá. Bradley vyvodil, že svetlo hviezd dopadajúce na Zem musí dopadať z mierneho uhla, ktorý sa dá vypočítať porovnaním rýchlosti Zeme na jej obežnej dráhe k rýchlosti svetla. Táto pozorovaná „aberácia“ bola asi 1/200 stupňa. Bradleym vypočítaná rýchlosť svetla bola 298 000 kilometrov za sekundu. To je iba o málo nižšia hodnota ako je v súčasnosti uznávaná hodnota. Aberácia bola rozsiahlo skúmaná počas nasledujúcich storočí, predovšetkým Friedrichom von Struve a Magnusom Nyrenom.
Prvé úspešné meranie rýchlosti svetla pozemným prístrojom vykonal Hippolyte Fizeau v roku 1849. Fizeauov experiment bol koncepčne podobný návrhom Beeckmana a Galilea. Lúč svetla bol namierený na zrkadlo umiestnené vo vzdialenosti niekoľkých kilometrov. Na ceste od zdroja svetla ku zrkadlu prešiel lúč rotujúcim diskom so zárezmi. Pri určitej rýchlosti rotácie disku prejde lúč smerom od zdroja jedným zárezom a pri návrate nasledujúcim zárezom. V prípade čo i len malého zrýchlenia resp. spomalenia rotácie disku, zasiahne lúč samotný disk (jeho zub) a nedostane sa naspäť. Rýchlosť svetla sa dá vypočítať zo známej vzdialenosti zdroja a zrkadla, počtu zárezov (resp. zubov) na disku a rýchlosti rotácie. Rýchlosť svetla publikovaná Fizeauom bola 313 000 kilometrov za sekundu. Túto metódu zdokonalil v roku 1872 Marie Alfred Cornu a v neskôr v roku 1900 Joseph Perrotin.
Léon Foucault vylepšil Fizeauovu metódu nahradením disku so zárezmi rotujúcim zrkadlom. Foucaultov odhad publikovaný v 1862 bol 298 000 kilometrov za sekundu. Foucaultova metóda bola taktiež použitá Simonom Newcombom a Albertom A. Michelsonom. 
Michelson použil v roku 1926 rotujúce zrkadlá na zmeranie času potrebného pre svetlo na prejdenie vzdialenosti od Mount Wilson k Mount San Antonio a späť. Výsledkom týchto meraní bola relatívne presne určená rýchlosť svetla na 299 796 kilometrov za sekundu.
Vďaka práci Jamesa Clerka Maxwella bolo známe, že rýchlosť elektromagnetického žiarenia je konštanta definovaná elektromagnetickými vlastnosťami vákua (permitivitou a permeabilitou).
V roku 1887 bol uskutočnený fyzikmi Albertom Michelsonom a Edwardom Morleyom významný experiment na meranie relatívnej rýchlosti svetla k pohybu Zeme. Cieľom tohto experimentu, nazvaného Michelson-Morleyho experiment, bolo meranie rýchlosti Zeme pohybujúcou sa „svetlonosným éterom“ – médiom, o ktorom sa predpokladalo, že je potrebné na šírenie sa svetla. Ako je to znázornené na nákrese Michelsonovho interferometra, na rozdelenie lúča monochromatického svetla (t. j. majúceho iba jednu vlnovú dĺžku) do dvoch v pravom uhle sa od seba šíriacich lúčov bolo použité zrkadlo s tenkou vrstvou striebra. 
Po opustení tohto zrkadla sa oba lúče odrážajú niekoľkokrát medzi zrkadlami – aby prešli oba lúče rovnakú vzdialenosť je počet odrazov pre oba lúče rovnaký (počas skutočného Michelson-Morleyho experimentu bolo použitých viac zrkadiel ako je to znázornené na obrázku). Po ich následnom zlúčení vznikne vzorka konštruktívnej a deštruktívnej interferencie. Aj malá zmena rýchlosti svetla v oboch ramenách interferometra (kvôli tomu, že sa prístroj pohyboval so Zemou cez predpokladaný „éter“) zmení dobu, ktorú lúč potrebuje na prekonanie vzdialenosti, čo sa prejaví ako zmena vzorky interferencie. Výsledok experimentu bol negatívny.
Ernst Mach bol jeden z prvých fyzikov, ktorý tvrdil, že experiment vlastne vyvrátil teóriu éteru. Pokrok v oblasti teoretickej fyziky v tom čase už ponúkal alternatívnu teóriu, Lorentz-Fitzgeraldovu kontrakciu, ktorá ponúkala aj vysvetlenie negatívneho výsledku Michelson-Morleyho experimentu.
Nie je isté, či Albert Einstein poznal výsledok Michelson-Morleyho experimentu, ale jeho negatívny výsledok veľmi pomohol všeobecnému prijatiu jeho teórie relativity. Einsteinova teória bola úplne v súlade s výsledkom experimentu: éter neexistoval a rýchlosť svetla bola rovnaká v každom smere. Konštantná rýchlosť svetla je jeden zo základných postulátov špeciálnej teórie relativity.
Ole Rømer. „Démonstration touchant le mouvement de la lumière“, Journal des Sçavans, 7. december 1676, pp. 223 – 236, Philosophical Transactions of the Royal Society no. 136, pp. 893 – 894; 25. jún 1677. (Rømerova práca z 1676 v angličtine a francúzštine ako bitmapa: [1], a vo francúzštine ako text: [2])
Edmund Halley. „Monsieur Cassini, his New and Exact Tables for the Eclipses of the First Satellite of Jupiter, reduced to the Julian Stile and Meridian of London“, Philosophical Transactions XVIII, No. 214, pp 237 – 256, Nov.–Dec., 1694.
H.L. Fizeau. „Sur une experience relative a la vitesse de propogation de la lumiere“, Comptes Rendus 29, 90 – 92, 132, 1849.
J.L. Foucault. „Determination experimentale de la vitesse de la lumiere: parallaxe du Soleil“, Comptes Rendus 55, 501 – 503, 792 – 796, 1862.
A.A. Michelson. „Experimental Determination of the Velocity of Light“, Proceedings of the American Association for the Advancement of Science 27, 71 – 77, 1878. (Projekt Gutenberg Etext)
Joseph Perrotin. „Sur la vitesse de la lumiere“, Comptes Rendus 131, 731 – 734, 1900.
A.A. Michelson, F.G. Pease, and F. Pearson. „Measurement Of The Velocity Of Light In A Partial Vacuum“, Astrophysical Journal 82, 26 – 61, 1935.
Léon Brillouin. Wave propagation and group velocity. Academic Press Inc., 1960.
John David Jackson. Classical electrodynamics. John Wiley & Sons, 2nd edition, 1975; 3rd edition, 1998. ISBN 0-471-30932-X
Subhash Kak. The Speed of Light and Purāṇic Cosmology. In T.R.N. Rao and S. Kak, Computing Science in Ancient India, strany 80 – 90. USL Press, Lafayette, 1998. Prístupné ako e-print physics/9804020 na arXiv.
R.J. MacKay and R.W. Oldford. „Scientific Method, Statistical Method and the Speed of Light“, Statistical Science 15(3):254 – 278, 2000. (Prístupne aj on-line: [3])

Saturn I (pôvodné označenia Juno V Super-Jupiter a C-1) bola prvá raketa série Saturn a zároveň prvá americká raketa navrhnutá výlučne na vynášanie nákladov do vesmíru. Všetky predchádzajúce americké nosné rakety boli upravené verzie vojenských balistických rakiet (napríklad Redstone – Juno I, Atlas, Titan). 
Vývoj sa spočiatku prebiehal v Army Ballistic Missile Agency (ABMA) v Redstone Arsenal v Alabame pod vedením hlavného konštruktéra Wernhera von Brauna a na prelome päťdesiatych a šesťdesiatych rokov prešla ABMA, celý  von Braunov tím a projekt rakety pod NASA. Konštrukcia prvého stupňa využívala palivové nádrže z rakiet Redstone a Jupiter spojené do jedného stupňa. Saturn I mal byť univerzálny vesmírny nosič, ale pre rýchly pokrok vo vývoji raketovej techniky bol čoskoro zastaraný a nahradený silnejšou verziou Saturn IB. Uskutočnilo sa len desať štartov, štyri skúšobné, tri testovacie lety programu Apollo a posledné tri rakety vyniesli výskumné satelity Pegasus. Skúsenosti získané pri stavbe Saturnu I boli použité pri konštrukcií rakety pre lunárne misie, Saturn V.
Wernher von Braun a jeho tím boli po druhej svetovej vojne prevezení do Spojených štátov (pozri Operácia Paperclip), kde spočiatku pracovali na testoch ukoristených V2 a ich amerických verziách. Neskôr sa venovali vývoju nových rakiet stredného doletu pre americkú armádu. Výskum prebiehal v Redstone Arsenal v Huntsvile v Alabame. Tu boli vyvinuté rakety PGM-11 Redstone a PGM-19 Jupiter. Po kríze vyvolanej vypustením Sputnika 1 sa von Braunov tím ujal iniciatívy a na základe rakety Redstone vyvinuli raketu Juno I ktorá vyniesla prvý americký satelit Explorer 1 a neskôr Juno II, postavenú na základe PGM-19 Jupiter. 
Ešte pred Sputnikom zadalo americké ministerstvo obrany prostredníctvom svojej agentúry ARPA (Advanced Research Projects Agency) požiadavku na vypracovanie štúdie o pokročilom nosnom systéme, ktorý by dokázal dopraviť na orbitu Zeme 9 000 – 18 000 kg, alebo dostať na únikovú rýchlosť náklad až 5 400 kg. Takto silná raketa mala slúžiť pre dopravu ťažkých komunikačných, meteorologických a špionážnych družíc. Vtedajšie rakety ako Atlas mali teoretickú nosnosť na nízku orbitu Zeme iba 1 400 kg, preto bolo potrebné hľadať cestu k zvýšeniu výkonu. Von Braunov tím v ABMA sa začal problémom zaoberať v apríli 1957 a potrebný ťah pre dopravu takéhoto nákladu na orbitu vypočítali na približne 6,7 MN. Americké letectvo v tom čase začínalo pracovať na presne takom motore, ten ale nemohol byť pripravený počas požadovaného časového rámca a jeho ťah bol vtedy „len“ 4,4 MN. Tento motor nesúci označenie F-1 bol neskôr použitý pre pohon rakety Saturn V (konečná verzia mala ťah 6,7 MN), ale pre budúce rakety Saturn I boli vybrané štyri motory E-1 spoločnosti Rocketdyne, každý s ťahom 1 690 kN. 
V decembri 1957 dodal von Braun svoj koncept agentúre ARPA pod názvom „A National Integrated Missile and Space Vehicle Development Program“. Tejto koncept niesol názov Super-Jupiter. Prvý stupeň mal byť tvorený ôsmimi nádržami rakiet Redstone usporiadanými okolo centrálnej nádrže prevzatej z PGM-19 Jupiter. Ako horný stupeň sa mala použiť upravená raketa Atlas alebo prvý stupeň Titanu. V ABMA uprednostňovali Titan, pretože výroba Atlasu mala najvyššiu prioritu a nebol teda priestor pre rozdelenie kapacít. Druhý stupeň bol preto predĺžený prvý stupeň Titanu 1 s dvoma motormi LR-87. Tretí stupeň mal byť Centaur s motormi RL-10. 
ARPA bola s von Braunovým návrhom spokojná a jediná požiadavka bola na výmenu motorov E-1. E-1 bol v tom čase v ranej fáze vývoja a nebol by pripravený pre testy skôr ako za dva roky. Von Braunov tím rýchlo zareagoval a nahradil štyri motory E-1 ôsmimi motormi H-1, čo bol upravený motor S-3D rakety Thor. Rozhodnutie nečakať na vývoj nových motorov sa ukázalo ako správne a prinieslo odhadovanú úsporu až 60 miliónov dolárov. Von Braun a jeho tím už v tom čase pripravovali štart Juno I a prebiehal vývoj Juno II a preto bol názov projektu zmenený na Juno V.
Projekt bol oficiálne zahájený výnosom 14-59 agentúry ARPA z 15. augusta 1958. Kontrakt znel: „Začať program vývoja kozmického nosiča s ťahom približne 1 500 000 liber (6,7 MN), založeného na spojení dostupných raketových motorov. Najbližšou úlohou tohto programu je vykonať demonštratívny statický zážih v plnom rozsahu do konca roka 1959.“
Nasledoval kontrakt s firmou Rocketdyne na vývoj motorov H-1, podpísaný 11. septembra 1958. 26. septembra 1958 sa ARPA a Army Ordnance Missile Command (nadradené veliteľstvo ABMA) dohodli na rozšírení kontraktu o vykonanie skúšobných letov v septembri 1960 a ďalej chceli, aby ABMA postavila ďalšie tri nosiče, pričom dva budú schopné umiestniť na obežnú dráhu obmedzený náklad. 
Von Braun vkladal do projektu Juno V veľké nádeje a dúfal, že bude slúžiť ako testovacia základňa pre vývoj budúcich pohonných systémov, hlavne motorov F-1. Vymedzil aj rozsah využitia Juno V ako univerzálny nosný prostriedok pre výskum a vývoj ofenzívnych a defenzívnych kozmických zbraní. Špecifické použitie pre jednotlivé zložky amerických ozbrojených síl zahŕňalo: navigačné satelity pre námorníctvo, meteorologické, prieskumné a komunikačné satelity pre armádu a letectvo a podpora misií s ľudskou posádkou pre USAF. Juno V mala zohrávať významnú úlohu v projekte Horizon, čo bola plánovaná misia na Mesiac s cieľom vybudovať vojenskú základňu. V tomto období sa začalo objavovať označenie Saturn. V jednej z raných správ pre ARPA je uvedené: „Saturn je považovaný za prvý skutočný vesmírny nosič, tak ako je Douglas DC-3 považovaný za prvé skutočné linkové dopravné lietadlo“. Meno Saturn sa stalo oficiálnym vo februári 1959.
Založenie NASA 29. júla 1958 viedlo k zjednoteniu a posúdeniu všetkých projektov ťažkých nosných rakiet a výberu jedného riešenia pre budúce lunárne projekty. V tom čase tu boli programy armády (Saturn) a letectva (projekt SLS). Oba programy mali za konečný cieľ cestu k Mesiacu a vybudovanie stálej základne na jeho povrchu. Inžinieri NASA však mali vlastné návrhy, označované súhrnne ako rakety Nova. 
Wernhera von Brauna požiadali o účasť v komisii, ktorá mala za úlohu preskúmať a zhodnotiť existujúce návrhy a spísať odporúčania.  
Výsledná správa bola zverejnená 18. júla 1959 a hneď v úvode upozorňuje na nesprávne vedenie amerických programov a uznáva veľký náskok sovietskeho kozmického programu. Správa sa zaoberala piatimi takzvanými generáciami rakiet od prvých rakiet Vanguard, cez Juno, ICBM rakety Atlas a Titan, projektom Saturn až po koncept veľkej rakety poháňanej zväzkom motorov F-1. Správa ďalej stanovuje teoretické možnosti budúceho vývoja vrátane časového rámca dostupnosti nosných systémov. 
V decembri 1959 boli predvedené projekty vývojových tímov a NASA následne vybrala von Braunov koncept. Koncom januára 1960 už mala kompletný vývojový program, zahŕňajúci Saturn (Juno V), vlastný projekt Nova a horné stupne Vega a Centaur. Stupeň Vega bol zrušený, pretože letectvo už malo projekt Agena (vtedy pod názvom Hustler), ktorý mal takmer zhodné parametre. 
V júli 1959 bol projekt takmer zrušený, keď riaditeľ výskumného oddelenia na ministerstve obrany oznámil, že Saturn čerpá príliš finančných prostriedkov ARPA. Podľa ministerstva bolo výhodnejšie spojiť niekoľko ICBM a získať tak lacnejší a rovnako silný nosný systém. Proti NASA a programu Saturn bola aj skutočnosť, že neexistovali zostavené požiadavky na raketu Saturn a NASA pracovala aj na vlastnom nosiči Nova. Po stretnutí zástupcov NASA, armády, ARPA a ministerstva 16. až 18. septembra 1959 bolo rozhodnuté, že sa Saturn rušiť nebude, ak ABMA prejde pod správu NASA a už nebude potrebovať finančnú účasť rezortu obrany. Prechod von Braunovho tímu a celej ABMA bol dokončený 1. júla 1960 a ABMA a celé zariadenie v Huntsvile bolo premenované na Marshall Space Flight Center.
V júli 1959 vydala ARPA požiadavku na výmenu vyšších stupňov za silnejšie, poháňané tekutým vodíkom (LH2) a kyslíkom (LOX). Priemer druhého stupňa mal byť približne 4 metre a tretí stupeň mal byť vylepšený Centaur. V snahe o dosiahnutie dohody medzi NASA, USAF, ABMA, ARPA a DoD vznikla Silversteinova komisia, ktorá stanovila požiadavky na raketu Saturn. Von Braun bol spočiatku skeptický, ale komisia ho presvedčila o výhodách vysoko energetických palív (vodík) v horných stupňoch. Oproti pôvodnému konceptu, ktorý počítal s použitím komponentov a nástrojov z Titanu, vyžadoval nový stupeň vývoj nových montážnych zariadení, nástrojov a prípravkov, čo zvyšovalo finančnú náročnosť projektu. Vývojom vlastného stupňa sa na druhej strane NASA stala nezávislou od vojenského vývoja. 
Komisia posudzovala niekoľko variantov vyšších stupňov zoradených podľa náročnosti do troch skupín. Skupina A boli najjednoduchšie a vychádzali z prvotných konceptov Juno V. Druhý stupeň Titan a tretí Centaur bol variant A-1, druhý variant A-2 počítal so zväzkom rakiet stredného doletu miesto Titanu. Návrh B-1 počítal s použitím zväzku štyroch motorov H-1 a podobnú konštrukciu nádrží ako prvý stupeň. Skupina C bola najrazantnejšia a ponúkala flexibilnú konfiguráciu podľa potrieb nákladu. Každý vyšší stupeň mal používať kvapalný vodík. 
Varianty C-1, C-2 a C-3 počítali s vývojom stupňov S-II, S-III, S-IV a S-V. Stupňa S-IV a S-V mali používať upravené motory RL-10, S-V je upravená verzia dvojmotorového stupňa Centaur. S-II a S-III vyžadovali vývoj ďalších motorov s vyšším ťahom. Varianty konceptov C výkonovo prevyšovali koncepty A-1, A-2 i B a preto boli vybrané.
Saturn I mal byť flexibilným nosným systémom, ktorý by bolo možné, vďaka rôznym vyšším úrovniam, prevádzkovať v rôznych konfiguráciách podľa potrieb aktuálnej misie. Zo všetkých navrhovaných stupňov bol však vyrobený a dodaný iba S-IV, ktorého parametre sa líšili od špecifikácií komisie. Miesto štyroch upravených RL-10 bolo použitých šesť štandardných RL-10, poskytujúcich približne rovnaký ťah. Veľké množstvo malých motorov bolo menej efektívne, náchylnejšie k poruchám a drahšie ako jediný veľký motor. Pre nástupcu Saturnu I bol preto vyvinutý motor J-2, ktorý dokázal nahradiť všetkých šesť motorov RL-10. Nový motor mal vyšší ťah a umožnil Saturnu IB vyniesť na orbitu až 15 000 kg. 
Saturn I bol používaný len krátko a čoskoro bol nahradený vylepšenou verziou Saturn IB. Hlavná oblasť použitia boli testy makety lode Apollo a posledné tri rakety vyniesli satelity Pegasus. Určitý čas sa uvažovalo o využití Saturnu I pre vynášanie experimentálneho kozmického lietadla X-20 Dyna-Soar.
Prvý stupeň S-I bol zložený z ôsmich nádrží prevzatých z rakety Redstone, zoskupených okolo jednej nádrže rakety Jupiter. Štyri nádrže Redstone obsahovali RP-1 a boli natreté na čierno a zvyšné nádrže mali biely náter a obsahovali kvapalný kyslík. Motory H-1 boli odvodené z motorov rakety Thor. Štyri motory boli umiestnené v strede hlavice rakety a ďalšie štyri motory boli umiestnené z vonkajšej strany. Vonkajšie motory mali kĺbové zavesenie a pomocou hydrauliky ich bolo možné nakláňať v pozdĺžnej a priečnej osi, vďaka čomu bol dosiahnutý riadiaci moment. Motory neboli pri štarte zapálené naraz, ale po dvojiciach s časovými odstupmi 200 ms. Tým sa znížilo napätie spôsobené dynamickými silami a otrasy pri štarte motorov. Každý motor H-1 má vlastné turbočerpadlo poháňané samostatným plynovým generátorom. Motory dokážu vyvinúť ťah pri štarte až 7,582 MN (8x 947 700 kN vo vákuu) a za sekundu spália dohromady 3 200 kg RP-1 a kvapalného kyslíka. Celková hmotnosť prvého stupňa predstavuje 430 000 kg, z čoho približne 380 000 je palivo (hmotnosti sa líšia podľa verzie). Pre vyššiu aerodynamickú stabilitu bolo na zadok pridaných osem kýlových plôch.
Druhý stupeň disponoval šiestimi motory RL-10 poháňanými tekutým vodíkom a kyslíkom. Motory mali systém smerovania ťahu a mohli tak riadiť smer letu, rovnako ako prvý stupeň. Motory pracovali na princípe expandéru (pozri Raketový motor na kvapalné pohonné látky). Palivo bolo vedené skrz zahriate časti motora, kde sa zahrieva a následne bolo privedené do turbíny. V turbíne palivo expanduje a poháňa tak turbínu, ktorá ďalej roztáča turbočerpadlo. Každý motor je vybavený samostatným palivovým systémom (vlastná turbína aj turbočerpadlo). Celková hmotnosť stupňa je 50 500 kg, samotný stupeň bez paliva 5 200 kg. Spotreba všetkých šiestich motorov je približne 90 kilogramov kvapalného vodíka a kyslíka za sekundu. Nádrže na LH2 a LOX boli oddelené iba ľahkou priečkou a tvorili tak v podstate jedinú nádrž s dvomi oddelenými priestormi. Toto riešenie prinieslo úsporu takmer desiatich ton hmotnosti.
Rakety Saturn I Block I (lety S-1 až S4) mali navádzaciu sústavu nachádzajúcu sa na prednej časti prvého stupňa. Vybavenie bolo rovnaké, aké používali rakety Redstone a dokázalo viesť raketu len po balistickej dráhe. Pri týchto prvých štyroch letoch mala raketa len maketu druhého stupňa, ktorá sa počas letu neoddeľovala. 
Rakety Block II už mali plne funkčný druhý stupeň a prístrojové vybavenie bolo umiestnené v samostatnej sekcii IU (Instrument Unit) na prove druhého stupňa. IU mala 3,9 metra v priemere a bola vysoká 1,5 metra. Prístroje boli umiestnené v štyroch pretlakových kontajneroch spojených cez centrálny uzol. Pre posledné tri lety bol použitý vylepšený model vysoký iba 860 milimetrov. Nový typ už nebol vybavený pretlakovými kontajnermi, ale prístroje boli zavesené na obvode steny, čo ušetrilo hmotnosť. Navádzací systém používal počítač IBM ASC-15 používaný aj na raketách Titan 2 a Titan 3.
Pred skutočnými štartmi prebiehalo testovanie v supersonickom aerodynamickom tuneli v Lewis (dnes Glenn) Research Center. Pri testoch bol použitý model s ôsmimi funkčnými motormi, každý s ťahom približne 1,1 kN. Testy simulovali reálne letové podmienky a poskytli cenné informácie o stabilite rakety a rozložení tlaku.Testovacie lety SA-1 až SA-4 slúžili pre otestovanie spoľahlivosti rakety a overenie koncepcie zväzkov motorov. Pri testoch bol funkčný len prvý stupeň, druhý stupeň bol len maketa. Prvý štart s funkčným druhým stupňom bol SA-5, 29. januára 1964 a išlo zároveň o rekordný let pri ktorom bol vynesený historicky najväčší náklad. Celková hmotnosť vynesená na orbitu bola 17 120 kg, motory a prázdne nádrže posledného stupňa vážili 6 500 kg, aerodynamický kryt 1 150 kg a maketa kabíny 9 470 kg (ako zaťaženie kabíny bol použitý vlhký piesok). Podobne prebiehali nasledovné testy A-101 a A-102 (SA-6 a SA-7), pri ktorých bola študovaná tuhosť konštrukcie nosiča, správanie kabíny Apollo a ďalšie parametre. Misie A-103 až A-105 mali za úlohu vyniesť satelity programu Pegasus, ktoré študovali výskyt a účinky mikrometeoritov.
LÁLA, Petr; VÍTEK, Antonín. Malá encyklopedie kosmonautiky.    Praha : Mladá fronta, 1982.           
LEDVINA, Milan. SATURN 1.  Letectví a kosmonautika, 7 1965.  Dostupné online.      
BILSTEIN, Roger E.. Stages to Saturn: A Technological History of the Apollo/Saturn Launch Vehicles.    [s.l.] : NASA, 1980.     Dostupné online.  ISBN 0-16-048909-1.    
EMME, Eugene M.. Aeronautics and Astronautics Chronology, 1915-1960. Aeronautics and Astronautics: An American Chronology of Science and Technology in the Exploration of Space, 1915-1960.    Washington, DC : NASA, 1962.     Dostupné online.      
 Chariots for Apollo.    [s.l.] : Government Printing Office, 1979.     Dostupné online.      
AKENS, David S.. SATURN ILLUSTRATED CHRONOLOGY.    [s.l.] : Historical Office (U.S. George C. Marshall Space Flight Center), 1971.     Dostupné online.      (po anglicky)
Tento článok je čiastočný alebo úplný preklad článku Saturn I na českej Wikipédii (číslo revízie nebolo určené).
Saturn IB (Saturn 1B) bola americká nosná raketa série Saturn používaná v rokoch 1965-1975. Jej konštrukcia vychádzala zo staršej verzie Saturn I. Od nej sa odlišovala silnejšími motormi prvého stupňa, novým systémom riadenia letu a prepracovaným druhým stupňom. Práve druhý stupeň bol najväčšou inováciou, pretože bol osadený len jedným veľkým motorom, namiesto šiestich malých, ako jej predchodca. Na nízku obežnú dráhu dokázala dopraviť náklad s hmotnosťou viac ako 15 ton a bola tak schopná vyniesť veliteľský aj servisný modul kozmickej lode Apollo, alebo samotný lunárny modul.
Vývoj rakety prebiehal vo vývojovom centre NASA Marshall Space Flight Center (predtým Army Ballistic Missile Agency) v Huntsville v Alabame pod vedením hlavného konštruktéra Wernhera von Brauna. Práce na Saturne IB začali prakticky súbežne so Saturnom I, pretože obidve rakety vychádzali z konceptu Saturnu C-1, navrhnutého v roku 1959. Pre verziu IB sa čakalo iba na vývoj nového motora pre druhý stupeň.
Hlavnou úlohou rakety boli testovacie lety na nízku obežnú dráhu s kozmickou loďou Apollo alebo lunárnym modulom. Neskôr slúžila pre vynášanie kozmických lodí s posádkou programov Apollo, Skylab a Sojuz-Apollo. Celkovo štartovala deväťkrát a všetky štarty boli úspešné. Jediný vážny incident bol požiar lode Apollo 1, ktorý však nebol spôsobený samotnou raketou. Rovnako ako jej predchodca, aj Saturn IB znamenal veľký technologický pokrok. Zatiaľ čo Saturn I poskytla cenné skúsenosti s použitím zväzku motorov a kvapalného vodíka, Saturn IB znamenala pokrok na poli silných vodíkových motorov. Druhý stupeň Saturnu IB bol neskôr použitý ako tretí stupeň Saturnu V.
Počas vývoja Saturnu I dochádzalo k mnohým zmenám jeho konfigurácie a nové koncepcie sa objavovali takmer každý mesiac. Pôvodná von Braunova koncepcia Saturnu s raketou Titan ako druhým stupňom bola rozšírená o mnoho ďalších možných riešení a jedným z nich bolo využitie vtedy novej technológie motorov na kvapalný vodík. Súbežne s prechodom ABMA a Saturnu pod Národný úrad pre letectvo a kozmonautiku bola zriadená takzvaná "Silversteinova komisia", ktorá mala za úlohu zhodnotiť navrhované koncepty a vybrať najlepšie riešenie. Jednotlivé koncepty boli zotriedené do skupín a označené písmenami A, B a C. Skupina C zahŕňala vodíkové motory a s nimi spojené takzvané nekonvenčné kryogénne technológie. Koncepty C zároveň poskytovali najvyššie výkony az politického hľadiska ich pokročilá technológia znamenala demonštráciu americkej technologickej úrovne. Komisia teda rozhodla v prospech variantov nazvaných C-1, C-2 a C-3. Po ďalších zmenách a škrtoch zostal len dvojstupňový koncept C-1. Tento koncept mal mať druhý stupeň osadený štvoricou nových motorov XLR-119. Vývoj XLR-119 sa stretával s problémami a nakoniec bol zrušený. C-1 bol preto vybavený zväzkom šiestich slabších motorov RL-10. Zväzok šiestich motorov mal nevýhody plynúce zo zložitosti riadenia a synchronizácie chodu všetkých motorov. Preto bol zahájený vývoj nového konceptu C-1B, ktorý bol neskôr pomenovaný Saturn IB.
Kombinácia kvapalného kyslíka a vodíka ako raketového paliva bola vďaka vysokému špecifickému impulzu pre inžinierov NASA veľmi lákavá a koncom roka 1959 bolo vypracovaných niekoľko štúdií o možnostiach vývoja silnejších motorov. Vtedy nový motor RL-10 ponúkal ťah iba 67 kN (súčasná verzia RL-10B-2 používaná na druhom stupni rakety Delta IV má ťah 110 kN), ale pre zamýšľané misie na Mesiac bol potrebný ťah radovo stovky kilonewtonov. V priebehu prvej polovice roka 1960 boli pozvaní bývalí členovia Silversteinovej komisie, aby vybrali firmu, ktorej zverili vývoj a výrobu nových motorov J-2. V júli 1960 bola vybraná firma Rocketdyne a konečný kontrakt bol podpísaný v septembri 1960. Hlavným cieľom konštruktérov z Rocketdyne bola bezpečnosť, pretože išlo o prvý silný motor navrhovaný pre pilotované lety..
Vývoj sa rýchlo rozbehol a už v novembri prebehol prvý test vstrekovačov pre nový motor. Ešte pred koncom roka 1960 postavil Rocketdyne veľkú vákuovú komoru, špeciálne navrhnutú pre simulovanie podmienok otvoreného vesmíru. Pri vývoji boli použité vtedy nové metódy simulovania behu motorov pomocou počítačovej analýzy. Roku 1961 práce rýchlo napredovali a v januári 1962 bol vykonaný prvý testovací zážih. V júni 1962 podpísala NASA s firmou Rocketdyne ďalší kontrakt na pokračovanie vývoja do roku 1965 a výrobu 55 kusov motorov J-2. V rovnakom čase NASA oznámila zámer postaviť novú dvojstupňovú nosnú raketu Saturn C-1B, ktorá bude schopná vyniesť na nízku obežnú dráhu kompletnú kozmickú loď Apollo alebo samotný lunárny modul.
Druhý stupeň S-IVB vychádzal zo druhého stupňa Saturnu I. Označenie IV nesie preto, že bol plánovaný ako štvrtý stupeň skôr odmietnutého konceptu C-4. Kontrakt na vývoj pôvodného S-IV Saturnu I bol udelený v apríli 1960 firme Douglas Aircraft Company. Toto rozhodnutie bolo urobené po spoločnej dohode ABMA a NASA (ABMA v tom čase ešte nebola plne integrovaná do NASA). Výber firmy Douglas vyvolal kritiku, pretože konkurenčný Convair mal s vývojom vodíkom poháňaných motorov väčšie skúsenosti a mal už vlastný program vývoja stupňa Centaur. Vtedajší riaditeľ NASA T. Keith Glennan rozhodnutie zdôvodnil tým, že Convair mal vyvinúť aj stupeň S-V, ktorý vychádzal z Centaura, a hrozil by tak vznik monopolu na vodíkové stupne.Po oznámení zámeru postaviť dve nové rakety C-1B a C-5 (Saturn IB a Saturn V) bol kontrakt s Douglasom rozšírený o vývoj a výrobu novej verzie stupňa s väčším priemerom osadeného jedným motorom J-2. Vylepšená verzia S-IVB mala byť použitá ako druhý stupeň Saturnu IB a ako tretí stupeň Saturnu V. Podobnosť medzi verziami S-IV a S-IVB bola značná a mnoho súčastí bolo použitých priamo na novom stupni. Za rozhodnutím vylepšiť druhý stupeň Saturnu I stála snaha o urýchlenie programu Apollo pomocou štandardizácie použitých súčastí. Veľký vplyv na konečnú podobu S-IVB mala koncepcia misie na Mesiac, nazývaná Lunar orbit rendezvous, čiže stretnutie na obežnej dráhe Mesiaca. Pre túto misiu bolo potrebné vyniesť kozmickú loď na parkovaciu dráhu, na nej zotrvať štyri až päť hodín, a potom vykonať druhý zážih a nasmerovať ju na prechodovú dráhu k obežnej dráhe Mesiaca. Táto úloha však pripadla Saturnu V. Saturn IB mal za úlohu dopravu kozmickej lode Apollo bez lunárneho modulu len na nízku obežnú dráhu Zeme pri skúšobných letoch. Preto nebolo potreba vykonávať opakovaný štart a verzia pre Saturn IB bola teda odľahčená o prídavné tlakové fľaše s héliom, ktoré sa používali pre dodatočnú hermetizáciu nádrží v bezváhovom prostredí.
Pre nový Saturn IB bol okrem druhého stupňa upravený aj prvý stupeň. Stupne SI a S-IB boli takmer identické, ale nová verzia bola približne o štyri tony ľahšia a dokázala pojať viac paliva. Ďalej boli upravené aerodynamické plochy, ktorých tvar bol navrhnutý pre stabilizáciu väčšej a ťažšej rakety. Vďaka novým postupom boli nové plochy ľahšie a lepšie tvarované. S-IB bol osadený motormi H-1, rovnako ako Saturn I, avšak pre Saturn IB boli označované H-1b a mali zvýšený ťah. Najprv boli motory H-1b schopné produkovať ťah 890 kN a neskôr bol ťah zvýšený na 912 kN. Hmotnostný rozdiel verzií pre Saturn I a Saturn IB bol relatívne veľký, 635 kg u verzie H-1 proti 988 kg verzii H-1b, ale zvýšený ťah a úspora hmotnosti samotného prvého stupňa nakoniec viedli k zvýšeniu celkovej nosnosti. Pre štarty Saturnu IB museli byť upravené štartovacie rampy LC-34 a LC-37 na myse Canaveral. Z tohto dôvodu bol štart poslednej misie Saturnu I presunutý na 30. júla 1965, takže bol dostatok času na vykonanie úprav potrebných pred riadnym termínom plánovaného prvého štartu Saturnu IB.Prvý štart Saturnu IB sa konal 26. februára 1966 na odpaľovacom komplexe 34 na myse Canaveral. Išlo o prvý suborbitálny testovací let, trvajúci približne 32 minút. Raketa pri ňom dosiahla výšku viac ako 480 kilometrov a dopadla do južného Atlantiku asi 320 kilometrov od ostrova Ascension. Ďalšie misie boli zamerané, rovnako ako misie Saturnu I, na testovanie kozmickej lode Apollo a lunárneho modulu. Prvýkrát však bolo možné otestovať súčasti plánovanej rakety Saturn V, pretože so Saturnom IB zdieľali rovnaký stupeň S-IV. Po sérii testov prišli na rad misie s posádkou, ako prvá to bola misia Apollo 7, potom nasledovali misie k stanici Skylab a nakoniec v roku 1975 spoločná sovietsko-americká misia Sojuz-Apollo.
Saturn IB bol dvojstupňová nosná raketa na kvapalné pohonné látky. Základná zostava pre väčšinu misií pozostávala z prvého stupňa, druhého stupňa s prístrojovou sekciou a kozmickej lode Apollo. Pri misiách bez lode Apollo bol na špici rakety pripevnený aerodynamický kryt. Funkciou prvého stupňa bol pohon rakety vo vzostupnej fáze letu hustými vrstvami atmosféry. Počas tejto fázy na raketu pôsobil odpor prostredia, dynamické sily a ďalšie vplyvy ako napríklad aerodynamický tresk pri prekonaní rýchlosti zvuku. Prvá letová fáza trvala približne 155 sekúnd a raketa počas nej vystúpila do výšky viac ako 60 kilometrov. Druhá fáza aktívneho letu sa začala odstavením motorov prvého stupňa a zážihom stupňa druhého. Druhý stupeň vyniesol zvyšok rakety na požadovanú obežnú dráhu a potom bol tiež odhodený. Žiadna zo súčastí rakety nebola navrhnutá pre opakované použitie.
Prvý stupeň S-IB bol takmer identický s prvým stupňom Saturnu I. Skladal sa ôsmich nádrží rakety Redstone a jednej nádrže rakety Jupiter. Nádrže z Redstone boli umiestnené po obvode, štyri z nich obsahovali palivo RP-1 a zvyšné štyri boli určené pre kvapalný kyslík. Nádrž z Jupitera bola uprostred a obsahovala tiež kvapalný kyslík. Priemer nádrží z Redstone bol 178 cm, priemer nádrže z Jupitera bol 267 cm a celkový priemer prvého stupňa bol 660 cm. Pre pôvodný stupeň SI bola dĺžka nádrží upravená na 12 metrov, nový stupeň musel pojať viac paliva a preto boli nádrže predĺžené na 16 metrov. Celková výška prvého stupňa (aj s motormi a adaptérom pre druhý stupeň) bola 25,5 metra.  Po naplnení kyslíkových nádrží dochádzalo k predĺženie (pozri deformácia) až o 63,5 milimetra, preto boli nádrže na hornom nosníku uložené posuvne.. Pri lete boli nádrže rozdelené do dvojíc a každá dvojica napájala dva motory. Pre zabezpečenie stabilnej polohy boli nádrže vybavené prečerpávacím zariadením, ktoré bolo schopné vyrovnať hladiny v nádržiach. Tento systém bolo možné použiť aj pri výpadku jedného z motorov na presmerovanie paliva do ďalších motorov. Prostredná kyslíková nádrž dodávala kyslík pre vonkajšie motory so smerovateľným ťahom.. Pri štarte tiež dochádzalo k vibráciám a rázom, ktoré spôsobovali špliechanie paliva v nádržiach. Tento problém sa objavil už pri prvých misiách Saturnu I, preto boli pridané do nádrží prepážky, ktoré tomu bránili. Saturn IB bol nimi vybavený už od prvých letov.
Kvôli spotrebe pohonných látok pri lete bolo potrebné kompenzovať ich objem v nádržiach. K tomu slúžili dva nezávislé systémy. Prvý systém zabezpečoval kompenzáciu objemu kvapalného kyslíka. To bolo riešené tepelným výmenníkom, do ktorého bola privedená časť kvapalného kyslíka, tá bola ohriata plynmi vystupujúcimi zo spaľovacej turbíny motorov H-1b a vedená vo forme plynu späť do nádrže. Pre kompenzáciu objemu RP-1 bol systém jednoduchší, bol tvorený len tlakovými nádobami s dusíkom, postupne doplňovaným do nádrží. Podobný princíp bol uplatňovaný aj na druhom stupni. V prípade druhého stupňa však bol komplexnejší a plnil viacero funkcií.
Pre upevnenie nádrží boli použité nosníky, tvarom pripomínajúce pavúčiu sieť, a preto prezývané "spider beam" (pavúčí nosník). Spider beam bol vyrobený z hliníkových profilov tvaru L. Základom bol kríž z ôsmich nosníkov, ktoré navzájom zvierali uhol 45°. Medzi ne boli umiestnené ďalšie priečne nosníky. Táto konštrukcia plnila dvojitú úlohu. Pri montáži slúžila ako akýsi strediaci prípravok, ale po montáži zostávala súčasťou stupňa ako nosná časť. Zároveň slúžila ako nosník pre rôzne dodatočné vybavenie, ako telemetrické jednotky, kamerové puzdra a podobne. Spodná časť stupňa bola osadená ôsmimi motormi H-1b, čo bola upravená verzia motora H-1. Štyri motory boli umiestnené na kraji stupňa a boli schopné smerovania ťahu v dvoch osiach. Smerovanie ťahu umožňuje vychýliť prúd spalín z motora, a tak relatívne efektívne riadiť let rakety. Týmto systémom boli osadené vonkajšie motory, pretože sú najďalej od osi rakety a poskytujú tak maximálny riadiaci moment. Zvyšná štvorica motorov bola v osi rakety. Počas letov Saturnu IB sa nevyskytli závažnejšie problémy s motormi, pretože problémom s prevádzkou zväzku ôsmich motorov bolo venovaných niekoľko testovacích letov Saturnu I a v čase Saturnu IB už boli takmer všetky vyriešené.
Druhý stupeň bol osadený jedným motorom J-2 na kvapalný kyslík a vodík. Nádrže boli vyrobené zo zváraných plátov s hrúbkou 19 milimetrov zo zliatin hliníka. Vnútorný plášť nádrží tvoril jediný valcový zvarenec a priestory pre kvapalný vodík (hore) a kvapalný kyslík (dole) boli oddelené špeciálne navrhnutou prepážkou (na obrázku označená 12). Táto prepážka bola kľúčovou súčasťou celého stupňa, lebo plnila funkciu výstuže a tepelnej izolácie. V samostatných priestoroch boli veľmi rozdielne teploty, kvapalný kyslík bol skladovaný pri -172 °C a kvapalný vodík pri -253 °C. Prestup tepla medzi oboma priestormi by mohol spôsobiť prechod kyslíka do tuhého skupenstva. Prepážka preto musela byť dimenzovaná na veľké teplotné rozdiely a z toho vyplývajúce pnutia spôsobené teplotnou rozťažnosťou. Zároveň bola dimenzovaná pre udržanie veľkého pretlaku z ktorejkoľvek strany nádrže, prepážka tak dokázala udržať tuhosť konštrukcie stupňa aj pri značnej strate tlaku v ktoromkoľvek z oddelených priestorov. Kapacita nádrží bola 72 700 litrov kvapalného kyslíka a 229 000 litrov kvapalného vodíka.Výrobcom druhého stupňa bola firma Douglas Aircraft Company, ktorá sa zaoberala výrobou lietadiel a komponentov pre letecký priemysel. Pri výrobe S-IB boli vo veľkej miere použité číslicovo riadené stroje (NC -Numerical control) pre nitovanie hliníkových plechov vonkajšieho plášťa. NC stroje boli použité aj pri zváraní súčastí nádrží a obrábaní nosníkov pre zavesenie motorov. Vzhľadom k nízkej hustote kvapalného vodíka az toho plynúcej nutnosti maximálnej tesnosti zvarov museli byť všetky zvary dôkladne kontrolované. Na každý zvar boli používané dve metódy kontroly, prežarovanie röntgenom a kapilárne skúšky.Nízka teplota a hustota kvapalného vodíka kládla vysoké nároky na izoláciu nádrží. Najlepšie sa na tento účel hodilo balsové drevo. Balsa je ľahko opracovateľná, ľahká a má požadované izolačné vlastnosti. Problémom bola skutočnosť, že ani celá juhoamerická produkcia balsy by nedokázala pokryť požiadavky programu, a preto sa pristúpilo k vývoju alternatívneho materiálu. Nový materiál bol tvorený trojrozmernou matricou zo sklených vlákien, ktoré boli prepletené a usporiadané do tvaru kvádra so štvorcovou podstavou so stranou 30 centimetrov a výškou 20 centimetrov. Potom bola matrica uložená do formy, zaliata polyuretánovou penou a vytvrdená. Takto získaný materiál bolo možné narezať na panely podľa tvaru vnútornej strany nádrže. Panely boli inštalované v špeciálnej hale s kontrolovaným prostredím, kde bola teplota udržiavaná v rozmedzí 13-18 °C. Na upevnenie slúžila špeciálna priľnavá vrstva, ktorá bola potom vytvrdená pri teplote 43 °C.
Pohonný systém bol tvorený hlavným motorom J-2, palivovým vedením, pneumatickým ovládacím okruhom, systémom tlakovania nádrží, systémom pre efektívne využitie paliva a tankovacím zariadením. Tankovanie paliva prebiehalo podobne pre vodík aj kyslík. V prvej fáze bola nádrž plnená rýchlosťou 1800 litrov za minútu do 5 % objemu, potom sa prešlo na rýchle plnenie 3600 l/min do 98 % a v poslednej fáze bola nádrž naplnená na 100 % objemu rýchlosťou 1100 l/min. Pred štartom bola nádrž stále pripojená k pozemnému zásobníku a podľa potreby bol objem pomaly doplňovaný rýchlosťou 100 l/min. Pomalé počiatočné plnenie malo znížiť teplotný šok, spôsobený kryogenickými pohonnými látkami.
Prídavné tlakovanie nádrží bolo podobné systému pre kompenzovanie objemu spáleného paliva na prvom stupni. Tu tento systém plnil rovnaký účel, mal však aj ďalšie funkcie. Pretlak v nádržiach priaznivo pôsobil na plynulé zásobovanie motora palivom a zároveň zvyšoval tuhosť konštrukcie, ktorá potom lepšie znášala dynamické namáhanie pri aktívnej fáze letu. Na podobnom princípe fungovali nádrže rakiet Atlas a stupňa Centaur, v ich prípade však bola celá tuhosť konštrukcie závislá na pretlaku. Systém tlakovanie nádrží bol rozdelený na pozemný predštartovný zdroj a letový tlakovací systém. Ako dodatočný plyn bolo použité hélium a v prípade vodíkovej nádrže i plynný vodík. Verzia pre raketu Saturn V bola vybavená väčšou zásobou hélia, pretože ju bolo potrebné znovu zažihnúť vo vesmíre bez možnosti pozemného zdroja. Verzia pre Saturn IB bola odľahčená a vybavená héliom iba pre jeden zážih. Pre zvýšenie efektivity a tlaku bol stupeň vybavený špeciálnou spaľovacou komorou, ktorá spaľovala vodík a kyslík z hlavných nádrží a ohrievala hélium, aby expandovalo. Plynný vodík bol do nádrží privádzaný od motora, kde prechádzal cez tepelný výmenník.
Systém pre efektívne využitie paliva bol dôležitý z hľadiska vyváženia rakety. Kvapalný vodík bol umiestnený v samostatných nádržiach, oddelených prepážkami, a bolo nutné zabezpečiť rovnomerný odber z každej z nich. Systém tiež dokázal merať prietok paliva potrubím a bol preto používaný pri tankovaní rakety pred štartom. Posledným článkom pohonného systému stupňa bol motor J-2 s ťahom 1000 kilonewtonov.
V programe Apollo znamenala raketa Saturn IB určitý posun, pretože to bola jediná raketa, ktorá v tom čase bola schopná vyniesť veliteľský a servisný modul. Predchádzajúce misie programu Apollo používali len maketu veliteľského modulu. Skôr ako sa prikročilo k testom s raketou Saturn IB, bolo nutné dokončiť sériu testov únikového systému. Testy prebiehali vo White Sands Missile Range v Novom Mexiku pomocou rakety Little Joe II. Po dokončení týchto testov sa pozornosť presunula späť na mys Canaveral, kde už pracovníci Marshallovho strediska vesmírnych letov a firiem Douglas Aircraft Company,  Chrysler, Rocketdyne a ďalších pripravovali raketu Saturn IB na štart zo štartovacieho komplexu 34.Prvá misia niesla názov AS-201 (Apollo-Saturn 201) a išlo o prvý testovací let rakety a zároveň prvý test sériovej kozmickej lode Apollo . Let bol suborbitálny a uskutočnil sa 26. februára 1966. Raketa vyniesla loď Apollo do výšky 425 kilometrov. Apollo potom zotrvačnosťou vystúpalo do 488 km. Raketa fungovala podľa plánu a jediné zlyhanie bola na strane lode. Druhá misia niesla názov AS-203, mala za úlohu otestovať druhý stupeň S-IVB v podmienkach nulovej gravitácie. Raketa odštartovala 5. júla 1966 a vyniesla kozmickú loď Apollo aj s druhým stupňom na nízku obežnú dráhu s apogeom 212 kilometrov. Tento test mal veľký význam pre vývoj Saturnu V, ktorý používal aj stupeň S-IVB. Tretia misia, AS-202, bola opäť suborbitálna, jej účel bol rovnaký ako misie AS-201, teda test rakety samotnej. Apogeum tentoraz bolo viac ako 1100 kilometrov, loď Apollo urazila vzdialenosť približne 25 000 kilometrov.Ďalšou misiou mal byť prvý let s posádkou. Misie AS-204 (Apollo 1) mala odštartovať v prvom štvrťroku 1967, posádku tvorili Virgil Ivan Grissom, Edward Higgins White a Roger Bruce Chaffee. Pri pozemnej príprave však došlo k nehode a celá posádka zahynula. Táto nehoda nebola zavinená raketou, ale chybami v konštrukcii veliteľského modulu. Raketa z nehody vyšla bez úhony a bola použitá pri ďalšej misii. Posledná misia bez posádky bola Apollo 5, ktorá odštartovala 22. januára 1968 a mala za úlohu otestovať lunárny modul na obežnej dráhe Zeme. Misia prebehla dobre a lunárny modul bol vyhlásený za preverený.
Prvým pilotovaným letom bola misia Apollo, ktorá odštartovala 11. októbra 1968 z LC-34 na myse Canaveral. Posádku tvorili Wally Schirra, Donn Eisele a Walter Cunningham. Štart prebehol hladko, astronauti hlásili iba slabé vibrácie a hluk prúdiaceho paliva, inak sa nevyskytol žiadny problém. Po dosiahnutí obežnej dráhy sa kozmická loď Apollo oddelila od druhého stupňa S-IVB. Po niekoľkých hodinách sa loď Apollo vrátila späť k S-IVB, ktorý mal slúžiť na simuláciu spojenia s lunárnym modulom. Všetko prebehlo v poriadku, len krycie panely okolo adaptéra pre pripojenie neboli úplne otvorené. Pri misii s lunárnym modulom by to mohlo spôsobiť vážne problémy a preto bolo otváranie dodatočne vybavené explozívnym systémom pre úplné otvorenie. Týmto letom bola zavŕšená účasť Saturnu IB na mesačnom programe. Nasledujúce lode Apollo už boli vynášané raketou Saturn V.
Ďalší štart Saturnu IB nasledoval až v roku 1973 k stanici Skylab. Samotná stanica Skylab bola vyrobená z upraveného stupňa S-IVB, ktorý bol určený pre Saturn IB sériové číslo AS-212. Prvý let k stanici odštartoval 25. mája 1973. Misia niesla názov Skylab 2 a členmi posádky boli Charles Conrad, Paul Weitz a Joseph Kerwin. Štart prebehol podľa očakávania a nedošlo k žiadnej poruche. Ďalšie lety k stanici prebehli taktiež hladko, a raketa tak ukázala svoju spoľahlivosť. Misia Skylab 3 štartovala 28. júla 1973, jej posádku tvorili Alan Bean, Owen Garriott a Jack Lousma. Posledným letom k stanici bol Skylab 4, ktorý odštartoval 16. novembra 1973, posádku lode tvorili Gerald Carr, William Pogue a Edward Gibson. V prípade problémov na stanici bola pripravená záchranná misia Skylab Rescue. Jej pilotmi mali byť Vance Brand a Don Lind.Posledným letom bola spoločná sovietsko-americká misia Sojuz-Apollo, ktorá odštartovala 15. júla 1975. Posádku tvorili Thomas Stafford, Vance Brand a Donald Slayton. Štart opäť prebehol bez problémov. Pri tejto misii musel byť upravený spojovací systém druhého stupňa a lode Apollo, pretože raketa musela vyniesť aj špeciálny adaptér pre spojenie s loďou Sojuz 19.
LEDVINA, Milan. SATURN 1B.  Letectví a kosmonautika, 8 1965.  Dostupné online.      
POSTRÁNECKÝ, Martin. SATURN 1B.  Letectví a kosmonautika, 9 1966.  Dostupné online.
LÁLA, Petr; VÍTEK, Antonín. Malá encyklopedie kosmonautiky.    Praha : Mladá fronta, 1982.           
BILSTEIN, Roger E.. Stages to Saturn: A Technological History of the Apollo/Saturn Launch Vehicles.    Washington, DC : NASA, 1981.     Dostupné online.  ISBN 0-16-048909-1.    
BENSON, Charles D.; FAHERTY, William B.. Moonport: A History of Apollo Launch Facilities and Operations.    [s.l.] : NASA, 1978.     Dostupné online.      (po anglicky)
EMME, Eugene M.. Aeronautics and Astronautics Chronology, 1915-1960. Aeronautics and Astronautics: An American Chronology of Science and Technology in the Exploration of Space, 1915-1960.    Washington, DC : NASA, 1962.     Dostupné online.      
BROOKS, Courtney G.; GRIMWOOD, James M.; SWENSON JR, Loyd S.. Chariots for Apollo.    Washington, DC : Government Printing Office, 1979.     Dostupné online.      
AKENS, David S.. SATURN ILLUSTRATED CHRONOLOGY.    Huntsville, Alabama : Historical Office (US George C. Marshall Space Flight Center), 1971.     Dostupné online.      (po anglicky)
NEWKIRK, Roland W.; ERTEL, Ivan D.; BROOKS, Courtney G.. Skylab: A Chronology.    Washington, DC : NASA, 1977.     Dostupné online.      (po anglicky)
SLOOP, John L.. Liquid hydrogen as a propulsion fuel, 1945-1959.    Washington, DC : NASA/U.S. Goverment Printing Office, 1978.     Dostupné online.     Kapitola Saturn 1959.
Tento článok je čiastočný alebo úplný preklad článku Saturn IB na českej Wikipédii.

Saturn V (nazývaná aj Raketa na Mesiac) je americká viacstupňová nosná raketa, používaná v programe Apollo a Skylab. Bola to najväčšia raketa typu Saturn, aj keď NASA mala pripravené návrhy aj väčších a silnejších rakiet (ako napríklad raketa Nova). Saturn V bola navrhnutá a vyvinutá v Marshall Space Flight Center pod vedením Wernhera von Brauna, ktorý počas druhej svetovej vojny pracoval na nemeckom programe raketových striel V2. Hlavnými dodávateľmi boli firmy Boeing, North American Aviation, Douglas Aircraft a IBM.
Od 1967 do 1973 NASA vypustila trinásť rakiet Saturn V bez toho aby stratila čo len jednu (aj keď Apollo 6 a Apollo 13 mali poruchy motorov, palubné počítače to dokázali eliminovať tým, že zostávajúce motory nechali bežať dlhšie). Hlavnou úlohou týchto rakiet bolo vyniesť kozmickú loď Apollo, ktorá potom dopravila astronautov NASA na Mesiac. Tieto rakety tiež vyniesli kozmickú stanicu Skylab a boli plánované aj ako hlavné nosné rakety pre neskôr zrušený program kozmických sond na Mars, Voyager. Tento projekt bol v roku 1976 nahradený programom Viking.
Začiatkom 60. rokov 20. storočia Sovietsky zväz v kozmických pretekoch jasne viedol nad Spojenými štátmi. V roku 1957 Sovieti vypustili Sputnik 1, prvú umelú družicu a 12. apríla 1961 sa Jurij Gagarin stal prvým človekom, ktorý cestoval do vesmíru.
25. mája 1961 prezident USA Kennedy oznámil, že Amerika sa pokúsi do konca dekády pristáť na Mesiaci. V tom čase jedinou skúsenosťou Spojených štátov s pilotovanými kozmickými loďami bol 15 minútový suborbitálny let lode Freedom 7 s astronautom Alanom Shepardom. Žiadna raketa na svete by v tom čase nebola schopná vyniesť naraz celú kozmickú loď na Mesiac. Raketa Saturn I bola síce vo vývoji, ale ešte neletela. Aj tak by kvôli svojej malej veľkosti bolo nutných viacero štartov na vynesenie všetkých súčastí lunárnej kozmickej lode.
Na začiatku plánovacieho procesu NASA uvažovala o troch hlavných spôsoboch letu na Mesiac: Spojenie na zemskej orbite, Priamy let a Spojenie na lunárnej orbite. Ako prvý NASA zavrhla návrh na spojenie na orbite Mesiaca (s odôvodnením, že takéto spojenie by malo prebehnúť najprv na zemskej orbite). Nakoniec sa rozhodlo, že spojenie na zemskej orbite je najrýchlejší a najľahší spôsob ako dosiahnuť cieľ, ktorý vytýčil prezident Kennedy.
Od 1960 do 1962 Marshall Space Flight Center (MSFC) vyvíjalo rakety, ktoré sa dali použiť pre rôzne misie. Začínalo s modelom C-1, ktorý sa neskôr vyvinul do modelu Saturn I. Vo svojej prvej verzii ako Saturn I mala dva stupne a bola určená na testy makiet lodí Apollo na obežnej dráhe Zeme. Prvý stupeň bol poháňaný ôsmimi motormi H-1 (ťah 8 x 835 kN), ktoré spaľovali kvapalný kyslík a letecký benzín. Druhý stupeň S-IV mal šesť motorov RL-10 (ťah 6 x 67 kN), ktoré spaľovali kvapalný kyslík a vodík. Nosnosť bola 9 100 kg. Saturn IB vznikol výmenou druhého stupňa za stupeň S-IVB, ktorý mal iba jeden kyslíkovo-vodíkový motor J-2 (ťah 1 000 kN). Prvý stupeň mal zosilnený ťah na 8 x 912 kN, nosnosť vzrástla na 14 000 kg. Vývoj rakety C-2 sa nedostal ďaleko predtým, ako ho MSFC zrušila v prospech vývoja modelu C-3, kde použila dva motory F-1 na prvom stupni, štyri motory J-2 na druhom stupni a na stupni S-IV šesť motorov RL-10. NASA plánovala použiť túto raketu ako súčasť konceptu spojenia na zemskej orbite, keď by potrebovala najmenej štyri až päť štartov pre jednu misiu.
Ale MSFC plánovalo postaviť ešte väčšiu raketu C-4. Tá by použila stupeň S-IVB s jedným motorom J-2. Na jej prvom stupni by boli štyri motory F-1. Druhý stupeň mala byť zväčšená verzia druhého stupňa rakety C-3. Táto raketa by potrebovala iba dva štarty pre jednu misiu.
10. januára 1962 NASA oznámila plán postaviť raketu C-5. Tá mala mať päť motorov F-1 na prvom stupni, päť motorov J-2 na druhom stupni a tretí stupeň S-IVB. V trojstupňovej verzii mala nosnosť 45 000 kg k Mesiacu. Prvé štyri štarty mali otestovať všetky stupne rakety s tým, že posledný testovací let mal byť okolo Mesiaca. Prvý pilotovaný let sa nemal uskutočniť skôr ako v roku 1969 (nakoniec sa však prvý let s ľudskou posádkou uskutočnil v decembri 1968).
V polovici roka 1962 sa NASA rozhodla, že otestuje všetky tri stupne už na prvom testovacom lete. To by skrátilo čas na testy a vývoj, ale iba v prípade, že všetky tri stupne by pracovali perfektne. Tiež zredukovala počet potrebných rakiet z 25 na 15. V roku 1963 bola raketa C-5 premenovaná na Saturn V. V tom istom roku firma Rocketdyne vyrobila prvý raketový motor. V roku 1966 motor F-1 prešiel išpekciou NASA a bol pripravený pre let s ľudskou posádkou, ktorý bol naplánovaný na 6. september. Po niekoľkých rokoch intenzívneho vývoja a testov, raketa po prvýkrát vzlietla 9. novembra 1967 s nepilotovanou kozmickou loďou Apollo 4.
Saturn V bol bezpochyby jeden z najimpozantnejších strojov v ľudskej histórii. Viac ako 110 m vysoký s priemerom 10 m, vážiaci tritisíc ton, bol schopný vyniesť 118 000 kg užitočného nákladu na nízku obežnú dráhu Zeme. Vysoko prekonal všetky predchádzajúce rakety, ktoré úspešne vzlietli do vesmíru. Pre porovnanie, raketa bola len o málo nižšia ako Katedrála svätého Pavla v Londýne.
Saturn V bol navrhnutý vo firme Marshall Space Flight Center v Huntsville. Používal nové výkonné motory F-1 a J-2. Vývojári sa už od začiatku pokúsili čo najviac využiť technológiu a skúsenosti z vývoja rakety Saturn I. Tretí stupeň, S-IVB, rakety Saturn V bol postavený na základe druhého stupňa S-IV rakety Saturn I. Riadiaca jednotka, ktorá kontrolovala spoločné údaje pre Saturn V bola celá prebratá zo Saturnu I.
Saturn V sa skladal z troch stupňov a prístrojovej časti, ktoré boli vyvinuté a dodané rôznymi dodávateľmi NASA. Zaujímave je, že v súčasnosti je vlastníkom všetkých troch dodávateľov firma Boeing a to vďaka rôznym zlúčeniam a prebratiam.
Všetky tri stupne používali aj malý motor na tuhé palivo, ktorý pomáhal oddeľovať stupne počas letu a zaisťoval, že kvapalné palivá boli na správnom mieste pred tankovaním do púmp.
V prípade, že prerušenie letu vyžadovalo deštrukciu rakety, príslušný pracovník vyslal povel na odpálenie výbušnín pripevnených na vonkajšom povrchu rakety. Signál mal najprv zastaviť prívod paliva a oxidačného činidla a zamedziť miešaniu obidvoch látok a po odhodení únikovej veže mohli rozbušky bezpečne vybuchnúť.
S-IC bol postavený firmou Boeing v Michoud Assembly Facility New Orleans, kde sa neskôr vyrábali externé palivové nádrže pre Space Shuttle. Tak ako pri každom raketovom stupni, väčšina hmotnosti (> 2 000 ton) pripadá na palivo, v tomto prípade na raketové palivo RP-1 a okysličovadlo tekutý kyslík. Prvý stupeň bol 42 metrov vysoký a priemer mal 10 metrov. Bol schopný vyvinúť ťah 33,4 MN a prejsť prvých 61 kilometrov letu. Päť motorov F-1 bolo umiestnených do kríža. Centrálny motor bol pevne uchytený, kým ostatné štyri mohli byť hydraulicky vychyľované pre riadenie letu rakety.
S-II bol postavený firmou North American Aviation v Seal Beach. Ako palivo používal tekutý vodík a ako okysličovadlo tekutý kyslík. Jeho päť motorov J-2 bolo usporiadaných podobne ako na stupni S-IC. Druhý stupeň zrýchlil Saturn V cez hornú atmosféru ťahom 5 MN. Po natankovaní tvorilo 97 % hmotnosti stupňa palivo. Namiesto vnútornej štruktúry pre oddelenie nádrží ako mal prvý stupeň, S-II použil priečku na vrchu nádrže s kyslíkom a na spodku nádrže s vodíkom. Priečky boli zložené z dvoch hliníkových platní oddelených plastom z fenolovej živice. Tá mala izolovať 70 °C teplotný rozdiel medzi nádržami. Použitie tejto priečky ušetrilo 3,6 tony.
S-IVB bol postavený vo firme Douglas Aircraft Company v Huntington Beach. Používal jeden motor J-2 a rovnaké palivo ako druhý stupeň. Tento stupeň sa počas misie použil dvakrát: prvýkrát po oddelení druhého stupňa pre vstup na obežnú dráhu a neskôr pre vstup na translunárnu dráhu. Tento stupeň tiež použil fenolovú priečku na oddelenie nádrží. S-IVB bol jediný zo stupňov Saturnu V, ktorý bol dostatočne malý na to, aby sa dal prevážať lietadlom, v tomto prípade lietadlom Super Guppy. Okrem medzistupňového adaptéra bol tento stupeň skoro identický s druhým stupňom rakety Saturn IB.
Prístrojová časť Saturnu bola vyvinutá firmou IBM a bola umiestnená na vrchu tretieho stupňa. Postavená bola v Space Systems Center v Huntsville. Počítač kontroloval a riadil operácie od pár sekúnd pred štartom až po odhodenie tretieho stupňa. To zahŕňalo riadenie navigačných a telemetrických systémov rakety. Meraním zrýchlenia a dosiahnutej výšky bol schopný vypočítať pozíciu a rýchlosť rakety a upraviť odchýlky.
Sovietska raketa porovnateľná so Saturnom V bola raketa N-1. Saturn V bol vyšší a ťažší, ale prvý stupeň N-1 mal väčší priemer. Počas jej štyroch testov, predtým ako bol vývoj zrušený, N-1 nikdy nevydržala do úspešného oddelenia prvého stupňa – najúspešnejší pokus zlyhal približne 10 sekúnd pred oddelením. Rozhodnutie použiť na prvom stupni rakety Saturn V päť veľmi výkonných motorov sa ukázalo byť lepšia konfigurácia ako tridsať menších motorov na prvom stupni rakety N1 (Sovieti v tom čase nemali podobne silný raketový motor). Počas letov Apollo 6 a Apollo 13 bol Saturn V dokonca schopný nahradiť vypadnutý motor dlhšou prevádzkou zostávajúcich motorov. N-1 síce mala počítač naprogramovaný na vykrytie prípadných výpadkov motorov, ale nikdy ho úspešne nepoužila – v jednom príprade dokonca počítač vypol všetky motory prvého stupňa namiesto jedného chybného.
Trojstupňová raketa Saturn V mala maximálny ťah 34,02 MN (SA-504 a nasledujúce) a vedela vyniesť 118 000 kg na nízku obežnú dráhu. Iba niekoľko z novších rakiet môže ohroziť niektoré rekordy vytvorené Saturnom V:
sovietska Energija bola dokonca silnejšia ako Saturn V, s ťahom 46 MN v konfigurácii „Vulkan“ dokázala vyniesť až 175 ton na nízku obežnú dráhu. Nikdy však s takou kapacitou nevzlietla. Štartovala iba dvakrát (obidva štarty boli úspešné).
Space Shuttle dokázal vyvinúť ťah 34,8 MN aj keď užitočná hmotnosť, ktorú vedel vyniesť, dosahovala iba 28 800 kg.Európska Ariane 5 v novej verzii Ariane 5 ECA vynesie do 12 000 kg na geostacionárnu dráhu. Americká Delta 4, ktorá štartovala s maketou satelitu 21. decembra 2004, má kapacitu 13 100 kg na geosynschónnu obežnú dráhu. Raketa Atlas V (postavená na základe ruských rakiet) vie vyniesť na nízku obežnú dráhu do 25 000 kg a 13 605 kg na geostacionárnu dráhu.
Po dokončení boli jednotlivé stupne presunuté do Kennedyho vesmírneho strediska. Prvé dva stupne boli také veľké, že ich bolo možné presunúť iba nákladnými člnami po vode. S-IC, ktorý vyrobili v New Orleans, bol presunutý dole po rieke Mississippi do Mexického zálivu. Po oboplávaní Floridy bol po rieke Banana dopravený do Vertical Assembly Building (dnes Vehicle Assembly Building). Stupeň S-II skonštruovaný v Kalifornii sa presúval cez Panamský prieplav. Tretí stupeň a prístrojová časť boli dopravené letecky lietadlami Pregnant Guppy a Super Guppy.
Po príchode do Vertical Assembly Building bol každý stupeň skôr, ako ho vztýčili, skontrolovaný ešte v horizontálnej polohe. NASA tiež vytvorila obrovské konštrukcie valcovitého tvaru, ktoré mali pri vztyčovaní nahradiť meškajúce stupne. Tieto makety mali rovnakú hmotnosť a elektrické prepojenia ako skutočné stupne.
NASA sa rozhodla použiť mobilnú štartovaciu vežu, („Crawler-Transporter“), postavenú v Marion Power Shovel v štáte Ohio). To znamená, že raketa bola zložená a pripevnená na štartovaciu vežu v hangári a potom sa celá konštrukcia presunula na odpaľovaciu rampu pomocou mobilnej veže, ktorá sa neskôr používala v programe Space Shuttle. Pohybovala sa po štyroch dvojprúdových cestách až na 5 km vzdialenú štartovaciu rampu.
Saturn V vyniesol astronautov programu Apollo na Mesiac. Všetky rakety Saturn V odštartovali zo Štartovacieho komplexu 39 v Kennedyho vesmírnom stredisku. Po opustení štartovacej veže prebralo kontrolu a riadenie Johnsonove vesmírne stredisko v Houstone.
Prvý stupeň horel 2,5 minúty, vyniesol raketu do výšky 61 kilometrov a udelil jej rýchlosť 8 600 km/h. Pritom spálil 2 000 000 kg paliva.
8,9 sekundy pred štartom sa začala sekvencia zapálenia prvého stupňa. Najprv bol zapálený stredný motor, nasledovaný protiľahlými pármi motorov s 300 milisekundovým oneskorením. V momente, keď palubné počítače zaznamenali plný ťah, raketa bola v dvoch krokoch uvoľnená. Najprv sa odpojili zadržiavacie ramená štartovacej veže a potom, keď raketa začala smerom nahor zrýchľovať, boli do pol sekundy odstránené ostatné kovové časti, ktorými bola raketa prichytená k veži. Keď sa raketa začala pohybovať smerom nahor, neexistoval v prípade zlyhania motorov bezpečný spôsob, ako ju dostať na zem.
Trvalo približne šesť sekúnd, kým raketa opustila vežu. Ako opúšťala vežu, pootočila sa, aby si zabezpečila dostatočnú voľnosť v prípade protivetra alebo zlyhania motorov. Vo výške 130 metrov sa raketa začala otáčať a naklánať do správneho azimutu. Od štartu až do 38 sekúnd po zapálení druhého stupňa letel Saturn V predprogramovaným sklonom podľa prevládajúcich vetrov v mesiaci štartu. Štyri bočné motory sa odklonili od centrálneho, aby v prípade, že sa niektorý z nich vypol skôr, ostatné smerovali k ťažisku rakety. Saturn V rýchlo akceleroval. Vo výške dvoch kilometrov mal rýchlosť 500 m/s. Začiatok letu bol sústredený na získanie výšky s tým, že potrebná rýchlosť príde neskôr.
Asi 80 sekúnd po štarte raketa dosiahla bod maximálneho dynamického tlaku ("Max Q"). Dynamický tlak na raketu je priamo úmerný atmosférickému tlaku v okolí rakety a štvorcu rýchlosti. Aj keď sa rýchlosť zvyšovala, atmosférický tlak klesal s tým, ako sa raketa dostala vyššie.
135,5 sekúnd po štarte sa vypol centrálny motor, aby sa znížilo preťaženie, pretože sa raketa po spálení paliva stávala ľahšou. Motor F-1 sa nedal priškrtiť, takže to bola najľahšia metóda. Posádka zažila najväčšie preťaženie, 4 g (39 m/s²), tesne pred oddelením prvého stupňa. Ostatné motory pokračovali v činnosti až kým nevyčerpali okysličovadlo alebo palivo, čo bolo signalizované senzormi v nasávaní. 600 milisekúnd po zastavení motorov bol prvý stupeň pomocou spätných rakiet na tuhé palivo oddelený. Stalo sa to vo výške okolo 62 km. Prvý stupeň pokračoval až do výšky 110 km a potom dopadol do Atlantického oceánu asi 560 km od štartovacej rampy.
Po oddelení stupňa S-IC sa na 6 minút zapálil druhý stupeň S-II, ktorý dostal loď do výšky 185 km a udelil jej rýchlosť 24 600 km/h, blízku orbitálnej rýchlosti.
Zapálenie druhého stupňa sa skladalo z dvoch častí. V prvom kroku sa na štyri sekundy zapálilo osem raketových motorov na pevné palivo, aby udelilo rakete pozitívne zrýchlenie a v potom sa zapálilo päť motorov J-2. V druhom kroku, asi tridsať sekúnd po oddelení prvého stupňa, bol od druhého stupňa oddelený medzistupeň. Toto bol dôkladne kontrolovaný manéver, lebo bolo neprípustné, aby sa medzistupeň dotkol hociktorého z motorov a vzdialenosť od nich bola iba jeden meter. V rovnakom čase ako medzistupeň bol oddelený aj Štartovací únikový systém. Pozri Spôsoby záchrany z lode Apollo pre viac informácii o rôznych spôsoboch záchrany, ktoré mohli byť použité počas štartu.
38 sekúnd po zapálení druhého stupňa, automatická kontrola letu Saturnu V prepla z predprogramovaného riadenia sklonu rakety na interaktívne, ktoré zabezpečovala prístrojová jednotka rakety na základe údajov o zrýchlení a výške. Ak prístrojová jednotka neudržala raketu v stanovených hraniciach, posádka mohla prebrať riadenie pomocou ručného riadenia v kapsule.
Asi 90 sekúnd pred oddelením druhého stupňa bol vypnutý centrálny motor aby sa zredukovala výšková pogo oscilácia. Prístoj, ktorý potláčal túto osciláciu, bol po prvýkrát nainštalovaný v misii Apollo 14, ale centrálny motor bol aj tak vypnutý skôr. V tom čase sa hladina tekutého kyslíka znížila, čo zmenilo pomer obidvoch zložiek paliva, aby sa zaistilo, že po oddelení druhého stupňa v nádrži ostane čo najmenej paliva.
Na dne každej nádrže S-II bolo päť senzorov. Keď dva z nich ostali nezakryté, Prístrojová jednotka iniciovala oddelenie druhého stupňa. O jednu sekundu bol stupeň oddelený a o ďalších desať sekúnd sa zapálil tretí stupeň. S-II dopadol asi 4 200 km od štartovacej rampy.
Tretí stupeň bol zapálený na nasledujúcich 2,5 minúty okolo 12 minút po štarte. Ku kozmickej lodi zostal pripojený aj dva a pol obehu na parkovacej obežnej dráhe okolo Zeme, kým astronauti neskontrolovali loď aj raketu, aby sa uistili, že všetky systémy pracujú normálne.
Na rozdiel od predchádzajúceho oddelenia, toto oddelenie nebolo dvojfázové. Medzistupeň medzi druhým a tretím stupňom zostal totiž pripojený k druhému stupňu (aj keď bol vyrobený ako časť tretieho).
10 minút a 30 sekúnd po štarte bol Saturn V vo výške 164 km a 1 700 km vzialený od miesta štartu. Po zhruba 5 minútovom zážihu bol motor tretieho stupňa vypnutý. Loď v tom čase bola vo výške okolo 180 km. To je veľmi nízka orbita, ktoré nie je stabilná veľmi dlho a to kvôli brzdeniu zemskou atmosférou. Pre dve misie Saturnu V iba na obežnú dráhu Zeme, Apollo 9 a Skylab, bola obežná dráha vyššie. Nasledujúcich dva a pol obehu bolo využitých na kontrolu lodných systémov a prípravu lode na TLI manéver (Trans Lunar Injection), ktorým sa loď dostala na dráhu k Mesiacu.
TLI prišiel okolo dva a pol hodiny po štarte, keď bol znova zapálený tretí stupeň, aby vyniesol loď k Mesiacu. S-IVB horel skoro šesť minút takže rýchlosť celej lode pri oddelení prekročila 10 km/s, únikovú rýchlosť.
Niekoľko hodín po manévri TLI bol Veliteľský a servisný modul (CSM) oddelený od tretieho stupňa, otočený o 180 stupňov a pripojený k Lunárnemu modulu, ktorý bol počas štartu uložený pod ním. CSM a LM sa potom oddelili od tretieho stupňa.
Ak by tretí stupeň ostal na rovnakej dráhe ako kozmická loď, mohlo by to ohroziť ďalší priebeh misie, takže bol vypustený zvyšok paliva z nádrží a tým sa zmenila jeho trajektória. Po rozhodnutí riadiaceho strediska, tretí stupeň z misie Apollo 13 dopadol na Mesiac. Seizmometre, ktoré zanechala na povrchu predchádzajúca misia dopad zaznamenali a informácie pomohli zmapovať vnútro Mesiaca. Tretie stupne z prechádzajúcich misií (okrem Apolla 9 a Apolla 12) boli navedené na prelet okolo Mesiaca a poslané na heliocentrickú dráhu. Tretí stupeň Apolla 9' S-IVB bol na slnečnú orbitu poslaný priamo.
Stupeň S-IVB z misie Apolla 12 mal iný osud. 3. septembra 2002 Bill Yeung objavil podozrivú planétku, ktorú dočasne označil J002E3. Vyzeralo to, že obieha okolo Zeme a čoskoro bolo špeciálnou analýzou zistené, že jej povrch je pokrytý bielym oxidom titaničitým, rovnakým, aký sa použil na natretie Saturnu V. Aj keď tretie stupne z Apolla 8, 9, 10, 11 a 12 vstúpili na obežnú dráhu okolo Slnka, najprijateľnejšie vysvetlenie bolo, že to je tretí stupeň z Apolla 12. Riadiace stredisko misie plánovalo poslať ho po prelete okolo Mesiaca na slnečnú orbitu, zážih po oddelení od kozmickej lode Apollo trval príliš dlho a S-IVB poslal na kvázi stabilnú dráhu okolo Zeme a Mesiaca. V roku 1971 sa predpokladalo, že po sérii gravitačných turbulencií vstúpi na obežnú dráhu okolo Slnka a vráti sa na zemskú orbitu o 31 rokov neskôr. Zemskú orbitu opustil v júni 2003.
Jediný štart rakety Saturn V, ktorý nepatril do programu Apollo, bol 3. štart kozmickej stanice Skylab. V roku 1968 bol vytvorený Apollo Applications Program na nájdenie využitia hardvéru vyvinutého a použitého počas programu Apollo. Väčšina plánov sa sústreďovala na myšlienku kozmickej stanice. Pôvodne sa plánovala tzv. 'mokrá dielňa' (po anglicky 'wet workshop'), kde raketový stupeň bude vynesený do vesmíru a potom na orbite vybavený zariadením.
Táto myšlienka bola nahradená konceptom 'suchej dielne' (po anglicky 'dry workshop'), kde stupeň S-IVB bol na zemi prerobený na kozmickú stanicu a vynesený Saturnom V. V tomto prípade na samotný Skylab a použitý bol S-IVB z rakety Saturn IB so zálohou vyrobenou z tretieho stupňa Saturnu V. Táto záloha je teraz vystavená v National Air and Space Museum. Od 25. mája 1973 do 9. februára 1974 sa na stanici Skylab vystriedali tri posádky. Samotný Skylab bol na obežnej dráhe do mája 1979.
Dúfalo sa, že Skylab vydrží na orbite dosť dlho na to, aby ho počas svojich prvých letov navštívili raketoplány z programu Space Shuttle. Tie mohli zvýšiť jeho obežnú dráhu a potom by bol použitý ako základ budúcich vesmírnych staníc. Ale raketoplány lietali až od roku 1981.
S raketoplánmi sa počítalo ako s nosičmi nákladu, ktoré lietali súčasne s raketou Saturn V. Raketoplány by zabezpečovali logistiku vesmírnej stanice, kým Saturn V by vynášal jednotlivé komponenty. Nedostatok financií pre druhú produkciu rakiet Saturn V zapríčinil zmenu plánu a Spojené štáty ostali bez ťažkej nosnej rakety. Niektorí predstavitelia americkej vesmírnej komunity komentujú túto situáciu slovami, že pokračujúca proukcia by dovolila vybudovať Medzinárodnú vesmírnu stanicu iba s niekoľkými štartmi.
Wernher von Braun a iní plánovali vytvoriť raketu s ôsmimi motormi F-1 na prvom stupni, ktorá by dovoľovala vyslať ľudskú posádku na Mesiac priamym letom. Iné plány pre Saturn V chceli použiť raketu Centaur ako posledný stupeň alebo pridať iné ľahšie nosiče. To by umožnilo zvýšiť schoopnosť poslať veľké kozmické lode bez posádky k vonkajším planétam alebo lode s ľudskou posádkou na Mars. Druhá séria rakiet Saturn V (ak by bola realizovaná) by pravdepodobne na svojom prvom stupni použila motory F-1A, ktoré mali väčší ťah ako motory F-1. Iná výrazná zmena by bola v odstránení krídel, ktoré v porovnaní so svojou hmotnosťou priniesli iba malý úžitok; predĺženi prvého stupňa S-IC na podporu výkonnejších motoro F-1A a zvýšenie výkonu motorov J-2 pre horné dva stupne. Saturn V mal byť tiež nosič pre atómový raketový stupeň RIFT a neskôr pre NERVA. Americké návrhy z konca 50. rokov na raketu väčšiu ako Saturn V ju nazývali Nova. Viac ako tridsať rôznych návrhov veľkých rakiet nieslo meno Nova.
V roku 2005 NASA zverejnila plány postaviť ťažkú nosnú raketu triedy Saturn V, použijúc dva päťsegmentové verzie nosných rakiet na pevné palivo pre Space Shuttle spolu s piatimi hlavnými motormi pre Space Shuttle (SSME) alebo troma raketovými motormi RS-68, ktoré sa v súčasnosti používajú v raketách Delta IV. Tento projekt by využil súčasne technológie, pretože motory SSME sú efektívnejšie ako motory F-1 alebo J-2 a dovolil by NASA do roku 2020 vrátiť sa na Mesiac. Jediný motor odvodený z motorov nosnej rakety Saturn, J-2, by bol použitý v novej rakete ako J-2S pre Crew Exploration Vehicle namiesto jedného SSME a na najvyššom stupni (známom ako „Earth Escape Stage“) nosnej rakety SDLV.
Od roku 1964 do roku 1973 bolo na vývoj a výrobu Saturnu V použitých 6,5 miliárd dolárov s maximom v roku 1966 a to 1,2 miliardy dolárov.Jedným z hlavných dôvodov na zrušenie programu Apollo bola cena. V roku 1966 získala NASA najväčší rozpočet a to 4,5 miliárd čo bolo v tom čase asi 0,5 % z HDP Spojených štátov. V rovnakom roku rezort obrany dostal 63,5 miliárd dolárov.
V súčasnosti je možné vidieť rakety Saturn V na troch miestach (všetky sú v horizontálnej polohe):
V Johnson Space Center je vystavený prvý stupeň z SA-514, druhý stupeň z SA-515 a tretí stupeň z SA-513.
V Kennedyho vesmírnom sredisku je vystavený S-IC-T (testovací stupeň) a druhý a tretí stupeň z SA-514.
V U.S. Space & Rocket Center v Huntsville sú vystavené S-IC-D, S-II-F/D a S-IVB-D (všetky testovacie stupne).Z týchto troch rakiet iba tá v Johnson Space Center pozostáva zo stupňov, ktoré mali vzlietnuť. The US Space & Rocket Center má tiež vztýčený model Saturnu V v skutočnej veľkosti. Prvý stupeň z SA-515 sa nachádza v Michoud Assembly Facility v New Orleanse a tretí stupeň bol prerobený na záložný pre program Skylab a v súčasnosti je vystavený v National Air and Space Museum.
Populárna, ale nepravdivá legenda z roku 1996 hovorí, že NASA stratila alebo zničila plány rakety Saturn V. V skutočnosti plány stále existujú na microfilmoch v Marshall Space Flight Center.
Bilstein, Roger E. (1980). Stages to Saturn: A Technological History of the Apollo/Saturn Launch Vehicles. NASA SP-4206. ISBN 0-16-048909-1.
Ilustrovaná chronológia Saturnu: Prvých jedenásť rokov Saturnu, apríl 1957 – apríl 1968. HTML alebo PDF
Apollo v číslach: Štatistická príručka. HTML or PDF (vydané Government Reprints Press, 2001, ISBN 1-931641-00-5)

Saturn je šiesta planéta Slnečnej sústavy v poradí od Slnka, po Jupiteri druhá najväčšia z planét. Je známa i z prehistorického obdobia. Pomenovaný bol podľa rímskeho boha Saturna, ktorý je obdobou gréckeho Krona. Astronomický symbol pre Saturn je ♄.
Saturn patrí medzi joviálne planéty, to znamená, že nemá pevný povrch, ale len hustú atmosféru, ktorá postupne prechádza do plášťa. Atmosféra je tvorená prevažne vodíkom, ktorý tvorí 96,3 % jej objemu. Viditeľný povrch planéty tvorí svetložltá vrstva mrakov s nejasnými pásmi rôznych odtieňov, ktoré sú rovnobežné s rovníkom. Teplota v hornej oblačnej vrstve dosahuje −140 °C. Hmotnosť planéty je približne 95-krát väčšia ako hmotnosť Zeme, má však zo všetkých planét najmenšiu hustotu: len 0,6873 g/cm³ a ako jediná planéta v slnečnej sústave je ľahší než voda. Saturn je známy najmohutnejšou sústavou prstencov zo všetkých planét slnečnej sústavy. Jeho hlavné prstence, ktoré sú označené veľkými písmenami možno pozorovať zo Zeme už aj malým ďalekohľadom. Okolo planéty obieha tiež početná rodina mesiacov, z ktorých najväčší je Titan, jediný mesiac v slnečnej sústave s hustou atmosférou.
Jeden obeh Saturna okolo Slnka trvá 29,46 pozemského roka. Je ľahko pozorovateľný voľným okom ako žltý neblikajúci objekt jasnosťou porovnateľný s najjasnejšími hviezdami. Od ekliptiky sa nikdy nevzdiali na väčšiu uhlovú vzdialenosť ako 2,5°. Prechod jedným zvieratníkovým znamením mu trvá viac než dva roky.
Vďaka nízkej hustote a veľkej rýchlosti rotácie je najvýraznejšie sploštenou planétou. Jeho rovníkový priemer je asi o 10 % väčší ako polárny priemer (rovníkový priemer je 120 660 km, polárny priemer je 108 000 km). Možným vysvetlením tohto javu je rýchla rotácia a skôr tekutá ako pevná fáza vodíka v jadre, ktorá sa pôsobením vnútorných tlakov nezmení až do teploty 6 727 °C. (7 000 K). Podobne ako Jupiter, aj Saturn vyžaruje väčšie množstvo energie, ako dostáva od Slnka.
Planéta sa, podobne ako Jupiter, skladá zo 75 % vodíka a 25 % hélia so stopami metánu, vody a amoniaku, podobne ako pôvodná hmlovina, z ktorej vznikli všetky planéty. Jadro je pravdepodobne z kovového vodíka (je tu taký veľký tlak, že inak plynný vodík sa správa ako kov) a má teplotu asi 11 727 °C (12 000 K). Podľa údajov zo sondy Voyager 1 je pomer vodíka k héliu v Saturnovej atmosfére 9:1.
Saturn obieha Slnko v strednej vzdialenosti 1 426,9 milióna km, čo je približne dvojnásobok vzdialenosti Jupitera od Slnka a takmer desaťnásobok vzdialenosti Zeme od Slnka. Odklon jeho osi od kolmice na ekliptiku je 26,7°, zhruba o 4 stupne viac, ako sklon Zeme. Sklon osi rotácie voči obežnej dráhe má veľký význam z hľadiska viditeľnosti Saturnovho prstenca. Dráha Saturna je eliptická, blízka kruhovej. Jeho obežná rýchlosť je 9,66 km/s (34 703 km/h), vďaka čomu je treťou najpomalšie obiehajúcou planétou (po Uráne a Neptúne).
Jedna otočka Saturna okolo svojej osi trvá 10,66 hodín, čím sa radí medzi planéty s najkratším dňom. Rýchlejšiu rotáciu má už len Jupiter. Rotácia je diferenciálna a jej rýchlosť klesá od rovníka smerom k pólom. Na 57° šírky trvá jedna otočka okolo osi 11 hodín 7,5 minút.
Predpokladá sa, že Saturn vznikal rovnakým procesom ako Jupiter v protoplanetárnom disku pred 4,6 až 4,7 miliardami rokov. Existujú dve hlavné teórie, ako sa mohli veľké plynné planéty sformovať: Teória akrécie a teória gravitačného kolapsu. Teória akrécie hovorí, že v protoplanetárnom disku sa postupne zliepali prachové častice do čoraz väčších celkov, až sa nabalili do veľkosti niekoľko tisíc kilometrov. Tieto železnokamenné zárodky planét sa tvorili aj v miestach obrích planét a je možné, že k ich vzniku došlo ešte skôr než k vzniku zárodkov terestrických planét. Pretože mali veľkú gravitáciu, začali strhávať zo svojho okolia plyn a prach, ktorý sa postupne nabaľoval na pevné jadrá, až dorástli do dnešnej veľkosti. Najpodrobnejšie výpočty ukazujú, že Saturn sa sformoval o niečo bližšie k Slnku, vo vzdialenosti asi 7,3 AU. Vplyvom gravitačných porúch Jupitera sa postupne vzdialil (migroval) na dnešných 9,5 AU.Úniková rýchlosť 35,49 km/s ďaleko prevyšuje tepelnú rýchlosť molekúl, preto si Saturn ponechal pôvodné zloženie atmosféry, ktoré nadobudol už pri svojom vzniku z protoplanetárneho disku.Podľa teórie gravitačného kolapsu veľké planéty nevznikli postupným zliepaním, ale pomerne rýchlym zmrštením sa zhluku v zárodočnom disku podobným spôsobom, akým vznikajú hviezdy. Podľa teórie niekoľkých gravitačných kolapsov, ktorej autorom je Alan Boss z Carnegie Institution of Washington bol vznik joviálnych planét krátky proces a v prípade Saturna trval len niekoľko storočí.
Vznik veľkých Saturnových mesiacov prebiehal pravdepodobne rovnakým spôsobom, ako vznik kamenných planét. Keďže Saturn je od Slnka dosť vzdialený, podľa modelových výpočtov v nijakej fáze jeho vzniku teplota nestúpla na také vysoké hodnoty, ako teplota Jupitera. Následkom toho sa ani ľahko taviteľné látky z pôvodného disku okolo vznikajúcej planéty nemohli vypariť. Preto je podstatnou zložkou jeho mesiacov ľad a voda vo forme ľadu sa mohla uchovať aj u najbližšie obiehajúcich mesiacov. Menšie a retrográdne obiehajúce mesiace môžu byť zachytenými planetezimálami.
Magnetické pole Saturna objavila sonda Pioneer 11 v roku 1979. Má oveľa menšiu intenzitu, ako magnetické pole Jupitera a je najslabšie zo všetkých magnetických polí plynných obrov. Na rovníku má hodnotu 21 μT a je len o málo silnejšie, než magnetické pole Zeme. Má však v porovnaní so Zemou výraznejší dvojpólový charakter a magnetická os je takmer rovnobežná s rotačnou osou. Orientácia magnetického poľa je rovnaká ako u Jupitera. Magnetické pole je generované pravdepodobne hydromagnetickým dynamom, ktoré je o niečo hlbšie pod povrchom ako u Jupitera. Magnetosféra siaha ďaleko do priestoru (na strane privrátenej k Slnku do vzdialenosti 1,5 milióna km, na odvrátenej strane je natiahnutá do chvosta s neznámou dĺžkou) a pohybujú sa v nej všetky väčšie mesiace aj častice prstencov. Tvar magnetosféry pravdepodobne súvisí s prítomnosťou prstencov. Magnetosféra, resp. nabité častice v nej, obiehajú planétu podobnou rýchlosťou, akou ona rotuje okolo svojej osi. V oblasti dráhy Titanu je to až 193 km/s, takže častice mesiac pri jeho obehu dokonca predbiehajú. Atómy vodíka v prstenci však nie sú ionizované a preto sa nezúčastňujú pohybu častíc magnetosféry.
Vďaka existencii magnetosféry sa v prítomnosti pólov príležitostne vyskytujú polárne žiary, ktoré sú viditeľné v ultrafialovej časti spektra. V optickej oblasti spektra zatiaľ neboli pozorované, čo môže súvisieť s tým, že sú slabšie ako u Jupitera a ich pozorovanie ruší odrazené a rozptýlené svetlo na prstencoch. Siahajú až do výšky 1 600 km nad oblačnú vrstvu. Chemici sa domnievajú, že energia polárnych žiar napomáha vzniku zložitých uhľovodíkov, ktoré potom spôsobujú rôznofarebné odtiene. Sledovaním zmenšovania sa a zväčšovania sa polárnej žiary môžu astronómovia na diaľku sledovať atmosféru planéty a jej magnetické pole. Novšie štúdie polárnej žiary opierajúce sa o pozorovania sondou Cassini a Hubblovým ďalekohľadom ukázali, že polárna žiara Saturna je odlišná od polárnych žiar iných planét. Polárny prstenec často nie je spojený (má tvar neúplného kruhu) a udrží sa dlhšie ako na Zemi. Výskyt polárnych žiar v stredných šírkach na osvetlenej pologuli je zatiaľ nevysvetlený.
Z prítomnosti magnetosféry logicky vyplýva prítomnosť radiačných pásov planéty, čiže oblastí okolo rovníka, v ktorých sa zachytávajú častice slnečného vetra. Žiarenie z radiačných pásov je také slabé, že na rozdiel od žiarenia z pásov Jupitera nie je merateľné zo Zeme. V blízkosti prstencov a mesiacov radiačné pásy nie sú spojité, pretože ich častice dokonale pohlcujú elektricky nabité častice slnečného vetra. Najmenšie čiastočky prstenca však po zrážke s nabitou časticou radiačného pásu opúšťajú prstenec a pridávajú sa k stacionárne rotujúcim časticiam magnetosféry.
Atmosféra Saturna pozostáva takmer výlučne z vodíka a hélia. Najväčšie zastúpenie má molekulárny vodík (96.3%), nasleduje hélium (3.25%). Malý obsah hélia sa vysvetľuje tým, že ťažšie hélium klesá cez vodíkovú vrstvu bližšie k jadru. V jej horných vrstvách sa nachádza aj kryštalický amoniak. Okrem toho atmosféra obsahuje aj malé množstvo metánu a ďalšie uhľovodíky. Keďže atmosféra Saturna je chladnejšia ako atmosféra Jupitera, nachádzajú sa v nej  komplexnejšie molekuly ako v Jupiterovej atmosfére. Sú to napríklad etán a iné deriváty metánu.
Ionosféra, extrémne riedka ionizovaná vrstva atmosféry Saturna, siaha až po prstenec C. Najvrchnejšia vrstva atmosféry absorbuje ultrafialové žiarenie, čo vedie k vzniku hmlistého oparu. Hmla vzniká na pologuli, ktorá je práve priklonená k Slnku. V horným mrakoch dosahuje teplota približne −140 °C (133 K). S hĺbkou postupne rastie, čo ovplyvňuje skupenstvo rôznych chemických zlúčenín v atmosfére a má za následok vznik mrakov rôzneho zloženia v rôznych výškových hladinách. Najvyššiu vrstvu tvoria kryštáliky čpavkového ľadu. Pod nimi sa nachádza vrstva mrakov zo siričitanu amónneho. Predpokladá sa, že najnižšiu vrstvu tvoria mraky z vodného ľadu. K jadru planéty padajú kvapky héliového dažďa. Premena ich pohybovej energie na tepelnú má za následok, že Saturn vyžaruje približne dvojnásobné množstvo energie, aké dostáva od Slnka. Vyžarovaniu energie do okolia pravdepodobne pomáha ešte aj iný mechanizmus, gravitačný kolaps, (tzv. Kelvinov-Helmhotzov mechanizmus), podobne, ako v prípade Jupitera. Najchladnejšou časťou atmosféry sú póly, ale Voyagery prekvapivo namerali nízke teploty aj v strede rovníkového pásu.
Žltá farba planéty je spôsobená odrazom slnečného svetla od vrchných mrakov. Na podrobných záberoch zo sondy Cassini sa však atmosféra zobrazuje ako modrá. Bob West z Jet Propulsion Laboratory, člen zobrazovacieho tímu Cassini, prehlásil: „Boli sme veľmi prekvapení. Saturn by mal byť žltý.“ Pri pozorovaní z nižších vrstiev atmosféry by sa obloha Saturnu javila ako modrá. Modrá farba je pravdepodobne spôsobená rozptylom slnečného svetla, tzv. Rayleighovým rozptylom na molekulách atmosféry podobne ako v prípade Zeme. Zatiaľ čo v prípade Zeme sa svetlo rozptyľuje na molekulárnom dusíku a kyslíku, v atmosfére Saturna sa rozptyľuje na molekulárnom vodíku. Stále však zostáva nejasné, prečo je severnejšia pologuľa oveľa výraznejšie modrá než južná. Podľa jednej hypotézy je to spôsobené tým, že južná pologuľa obsahuje oveľa viac mrakov, ktoré sa podieľajú na žltej farbe planéty.
V Saturnovej atmosfére vanú vetry rýchlosťami až 480 m/s, v zóne okolo rovníka, v porovnaní so 150 m/s na Jupiteri. Vo väčších výškach rýchlosť prúdenia vetrov neprekročí 160 m/s. Prevažná časť vetrov veje východným smerom a predbieha rotáciu jadra. V západnom smere vanú len slabšie vetry v severných šírkach. Vetry sa prejavujú pohybom mrakov a vytváraním tmavších pásiem oblakov rovnobežných s rovníkom a svetlejších pásiem medzi nimi. V dôsledku metánového zákalu vo veľkých výškach však nie sú také kontrastné, ako na Jupiteri.Polárne sploštenie spôsobilo vznik striedavo svetlejších a tmavších pruhov v atmosfére, ktoré obiehajú rovnobežne s rovníkom. Rôzne sfarbenie pruhov je spôsobené rozdielmi v ich chemickom zložení a rozdielnou hrúbkou oblačnosti. Atmosférické pásy sú menej výrazné ako u Jupitera a v oblasti rovníka sú tiež širšie. Podľa iného zdroja sú pásy naopak tenšie a majú zložitejšiu, i keď nevýraznejšiu štruktúru ako pásy Jupitera.Výraznými atmosférickými útvarmi sú svetlé škvrny podobné tlakovým nížam na Zemi, ale tiež sú omnoho väčšie. Utvárajú ich konvektívne prúdy v atmosfére Saturna. Rýchlo menia tvar a po čase miznú. Biele škvrny sú pravdepodobne veľké výbuchy plynov zvnútra planéty. Ďalšie prejavy konvekcie sú vlnové reťazce.V decembri roku 1994 objavil Hubblov vesmírny ďalekohľad biely búrkový vír v tvare klinu, jeden z najväčších pozorovaných búrkových útvarov v atmosfére Saturna. Búrka sa nachádzala tesne nad jeho rovníkom a spôsoboval ju prúd prehriateho vzduchu stúpajúceho z nižších vrstiev atmosféry. Novšie snímky zobrazili jej pohyb a detailné zmeny prebiehajúce v útvare. Biele búrkové mraky boli vytvorené z kryštálikov amoniaku.
V júli až septembri 2004 vedci pozorovali intenzívne rádiové emisie z útvaru, ktorý dostal meno Dračia búrka. Generátorom rádiového žiarenia boli silné výboje statickej energie. Tento gigantický hurikán bol poháňaný energiou, ktorú produkovali dynamické procesy v hlbších vrstvách atmosféry. Dračia búrka sa nachádza v páse nazývanom Alej búrok.
4. februára 2004 objavili Glenn S. Orton a Padma Yanamandra-Fisherová pomocou prístroja Long Wavelength Spectrometer na Keckovom observatóriu žeravý polárny vír – prvý prípad žeravej polárnej čiapočky v slnečnej sústave. Ide o najteplejšie miesto na planéte. Polárne víry na Zemi, Jupiteri, Marse a Venuši sú chladnejšie než ich okolie, polárny vír v južných šírkach Saturna je však oveľa teplejší než okolie. Neobvyklá je celá teplejšia kompaktná oblasť na póle planéty. Na Zemi je tento efekt len veľmi krátkodobý, ale na Saturne ide o dlhodobý jav. Z pozorovaní sa zistilo, že teplota výrazne stúpa na 70° južnej šírky a opäť na 87°. Toto náhle zvýšenie teploty bude pravdepodobne spôsobovať koncentrácia častíc v okolí južného pólu, ktoré absorbujú slnečné svetlo a teplo.
Okolo severného pólu Saturna obieha záhadná štruktúra v tvare šesťuholníka (angl. hexagonal cloud). Nasnímali ju už sondy Voyager 1 a 2, podrobnejšie snímky prišli zo sondy Cassini. Z časovo veľmi vzdialených pozorovaní vyplýva, že šesťuholník s priemerom 25 000 km je stabilný. Jeho strany a uhly sú pravidelné. Tento útvar do istej miery pripomína atmosférické krútňavy nad zemskými pólmi, planetológov však zaráža, že nemá okrúhly tvar. Šesťuholník je vnorený 100 km do atmosféry a zachováva si svoj tvar minimálne do 75 km hĺbky. V súčasnosti je tento útvar zahalený do tmy polárnej noci, preto ho sonda Cassini neskúma opticky, ale infračerveným mapovacím spektrometrom.
Na Saturne nastáva leto, keď je naklonený k Slnku tak, že je Slnko v rovine s prstencami Saturnu a lúče dopadajú na povrch pod menším uhlom ako v zime. Tieto dve ročné obdobia sa na Saturne striedajú približne raz za 15 rokov. Na planéte sa však ročné obdobia nijako neprejavujú, čo je spôsobené vplyvom atmosféry a pôsobením vnútra Saturnu. Vo výskyte mohutných búrkových útvarov sa však prejavuje istá periodicita. Medzi výskytom troch najväčších doteraz pozorovaných útvarov uplynulo vždy približne 57 rokov, čo sú 2 obehy Saturna okolo Slnka. Pozorovaní je však zatiaľ príliš málo na to, aby mohli vedci tvrdiť, že výskyt veľkých búrok je pravidelný a súvisí s príchodom leta na severnej pologuli planéty.
So vzrastajúcou hĺbkou teplota aj tlak vo vnútri Saturna rastie. Medzi atmosférou, povrchom, plášťom a jadrom nie sú zreteľné hranice. Už 500 km pod vrcholkami mrakov vodík prechádza do kvapalného skupenstva a vytvára globálny oceán vodíka. Bližšie ku stredu planéty nadobúda čoraz viac vlastností kovu. Asi 25 000 – 33 000 km pod vrchnými mrakmi začína vrstva tekutého kovového vodíka, ktorá má hrúbku približne 20 000 km. Kovový vodík je tekutá molekulárna látka so zvláštnymi vlastnosťami, medzi ktoré patrí aj dobrá elektrická vodivosť. V tomto rozsiahlom objeme kovového vodíka sa vytvára magnetické pole. Jadro planéty má priemer pod 20 000 km a tvorí ho pravdepodobne nielen skalnatý materiál, ale aj ľad. Teplota vo vnútri jadra je podľa odhadov 12 000 °C. Jadro je asi 2,5-krát väčšie ako Zem, a jeho hmotnosť je 25-násobkom hmotnosti Zeme.
Saturn má k októbru 2019 82 objavených mesiacov, z toho pomenovaných je 53 mesiacov.  Pred letmi Voyagerov ich bolo známych iba 9. Najbližší objavený mesiac Saturna Pan obieha vo vzdialenosti 133 583 km od planéty, najvzdialenejší pomenovaný Ymir vo vzdialenosti 23 100 000 km. Len 4, prípadne 6 najväčších z nich má guľatý tvar, ostatné sú nepravidelné. So zdokonaľovaním prístrojov a pozorovacích techník počet známych mesiacov neustále pribúda. Počas posledných 20 rokov sa viac ako zdvojnásobil.Najväčším, najznámejším a prvým objaveným mesiacom Saturna je Titan. Jeho polomer je 2 575 km, čo je viac, ako polomer Merkúra a je obklopený vlastnou veľmi hustou atmosférou zloženou hlavne z molekulárneho dusíka a metánu. Po Ganymede je to druhý najväčší mesiac slnečnej sústavy. Jeho povrch je pevný, ale na jeho povrchu je už potvrdené minimálne jedno jazero z tekutých uhľovodíkov. Povrchové teploty na Titane dosahujú asi −178 °C a tlak 160 kPa. Titan bol prvým mesiacom, mimo nášho Mesiaca, na ktorého povrchu pristála sonda – Huygens.
Druhý najväčší mesiac Saturna je Rhea a najväčší známy mesiac bez atmosféry. Skladá sa zo zmesi vodného ľadu a kremičitanov. Je možné, že má malé kamenné jadro. Spolu s mesiacom Japetus sú viditeľné aj malými ďalekohľadmi. Japetus je zvláštny tým, že má jednu pologuľu svetlú a druhú tmavú. Podobný zvláštny jav vykazuje aj ďalší veľký mesiac Dione, u ktorého je odrazivosť pologule v smere jeho pohybu až o 30 – 40 % väčšia ako odrazivosť opačnej pologule. Na povrchu mesiaca Mimas sa nachádza obrovský kráter Herschel, ktorý sa radí k najväčším impaktným kráterom v pomere k veľkosti telesa.
Enceladus s priemerom 512 km má najväčšie albedo zo všetkých mesiacov slnečnej sústavy. Je to mesiac so sopečnou aktivitou, pričom sopky namiesto magmy chrlia vodu. Teplo potrebné na vulkanizmus mu dodávajú slapové sily okolitých mesiacov a Saturna. Okolo mesiaca je tiež veľmi riedka atmosféra. Pozoruhodný mesiac je tiež Tethys, ktorý zdieľa dráhu s ďalšími dvoma malými mesiacmi Telesto a Calypso. Tieto mesiačiky obiehajú v libračných bodoch Tethysu, v 60° vzdialenostiach od neho. Podobne aj mesiace Helene a Dione majú spoločnú obežnú dráhu. Dvojica mesiacov Prometeus a Pandora obieha z opačných strán prstenca F a ich gravitačné pôsobenie udržuje častice v prstenci, preto sa im hovorí aj „pastierske mesiace“.
Saturn má najvýraznejšiu sústavu prstencov zo všetkých planét. Pôvodne boli známe jedine Saturnove prstence a planéta Saturn bola týmito prstencami význačná. Až v roku 1977 boli objavené nevýrazné prstence aj okolo planéty Urán a následne aj pri Jupiteri a Neptúne. Prstence Saturna sú však výrazne jasnejšie. 
Prstence sú tvorené množstvom drobných čiastočiek (veľkosti prachu, či väčšie s rozmermi desiatok metrov). Pravdepodobne sú to kúsky hornín obalené ľadom. Každá častica obieha planétu samostatne okolo rovníka a pri obehu sa riadia Keplerovými zákonmi. Znamená to, že najbližšie častice obiehajú Saturn najrýchlejšie (raz za 4,9 hodiny) a najvzdialenejšie najpomalšie (raz za 2 dni). Prelety sond ukázali, že hlavné prstence sú tvorené množstvom malých, jemných prstencov. Pôvod prstencov dodnes nie je celkom známy. Podľa jednej teórie sa sformovali prirodzene z pôvodného materiálu protoplanetárneho disku, podľa inej ide o rozpadnutý mesiac.Celkovo sa prstence delia smerom od planéty na D C B A F G E. Jednotlivé prstence od seba oddeľujú medzery. Ani v medzerách však nie je prázdny priestor, vypĺňa ich množstvo tenkých riedkych prstencov. Komplex tvorený prstencami je široký približne 250 000 km, ale jeho hrúbka je maximálne 3 km, väčšinou ešte oveľa menšia. Ich hmotnosť predstavuje len 1 % hmotnosti Mesiaca. Medzera medzi najvýraznejšími prstencami A a B viditeľnými aj zo Zeme sa nazýva Cassiniho delenie. Najbližšie mesiace Saturna obiehajú vo vnútri Saturnových prstencov, napríklad obežná dráha mesiaca Pan je situovaná v Enckeho medzere. Najvnútornejší prstenec D siaha od oblačnej vrstvy planéty do vzdialenosti 1,21 RS (polomerov Saturna, pričom 1 RS = 60 268 km). Je tvorený len časticami mikroskopických rozmerov. Prstenec C leží vo vzdialenosti 1,21 až 1,53 RS a jeho častice majú rozmer až do 10 metrov. 
Prstenec B sa rozprestiera vo vzdialenostiach medzi 1,53 až 1,95 RS a od prstenca A ho oddeľuje Cassiniho delenie. Častice v prstenci majú veľkosť asi 1 cm až 5 m. V tomto prstenci sa nachádzajú tmavé lúčovité škvrny (angl. spokes), ktoré rotujú ako spice na kolesách, čo na prvý pohľad odporuje zákonom nebeskej mechaniky. Pravdepodobne ide o častice podliehajúce vplyvu magnetického poľa planéty. Objavené boli na snímkach zo sond Voyager, ale pravdepodobne sú pozorovateľné aj zo Zeme ďalekohľadom s minimálne 50 cm objektívom.Prstenec A je tvorený zhruba 5-krát väčšími časticami, ako sú častice prstenca B a rozprestiera sa vo vzdialenosti 2,01 až 2,26 RS. Prstence F a G sú tenké, tvorené mikroskopickými časticami. Najvzdialenejší prstenec E končí vo väčšej vzdialenosti od planéty, ako je vzdialenosť Mesiaca od Zeme, čo je zhruba 8 polomerov Saturna.
Keďže Saturn je ľahko viditeľný voľným okom, bol známy od nepamäti. Prvé historicky doložené pozorovanie planéty spadá do obdobia okolo roku 650 pred Kr. a pochádza z oblasti Mezopotámie. V zachovanom texte sa spomína zákryt planéty Mesiacom. V najstarších modeloch nebeskej sféry, ktoré boli geocentrické, bol najvzdialenejšou planétou od Zeme, a obiehal ju medzi obežnou dráhou Jupitera a konečnou sférou hviezd. 
Galileo Galilei ako prvý spozoroval neobvyklý tvar planéty. Nedokázal však rozlíšiť, že ide o prstence a predpokladal, že ide o trojplanétu pretože jeho ďalekohľad s 32-násobným zväčšením a nedokonalými šošovkami zobrazoval prstence ako menšie kotúčiky po jeho bokoch. Pri ďalších pozorovaniach si všimol ich pravidelné „miznutie“. Spôsobil to meniaci sa sklon prstencov voči rovine zorného uhla, Galilei si však túto záhadu nevedel do konca života vysvetliť.
K záveru, že ide o prstence okolo planéty prišiel až Christian Huygens (1656). Saturn začal pozorovať ďalekohľadom vlastnej výroby s 50-násobným zväčšením v roku 1655. V apríli toho istého roku objavil Saturnov najväčší mesiac Titan a podarilo sa mu pomerne presne určiť aj jeho obežnú dobu. V 70. a 80. rokoch 17. storočia boli objavené 4 mesiace Saturna (Japetus, Rhea, Tethys a Dione). V roku 1675 Giovanni Domenico Cassini objavil tmavú medzeru v prstenci, ktorú na jeho počesť pomenovali Cassiniho delenie. Pierre Simone de Laplace predpokladal, že prstenec je tvorený sústavou do seba zapadajúcich obručí, ale James Clerk Maxwell v roku 1857 dokázal, že prstenec je obrovská sústava samostatne obiehajúcich telies.
V roku 1789 zmeral William Herschel sploštenie planéty. Pomer rovníkového priemeru k polárnemu odhadol na 11:10. Od 18. storočia boli v atmosfére pozorované biele škvrny. V roku 1796 si ich všimli Johann Hieronymus Schröter a jeho asistent Karl Ludwig Harding na observatóriu v blízkosti Brém, pretože boli veľmi nápadné. Škvrny sa vyskytovali príležitostne aj v 19. a 20. storočí (v rokoch 1876, 1903, 1930, 1960 a 1990). Z neskorších pozorovaní vyplýva, že sa objavujú každých 27 – 30 rokov, čo korešponduje s obežnou dobou Saturnu (približne 29 a pol roka).
Saturn býva na nočnej oblohe veľmi dobre pozorovateľný aj voľným okom, je takmer taký jasný ako Jupiter a má žltú farbu. Jeho zdanlivá hviezdna veľkosť sa pohybuje, v závislosti od aspektu, od 1,5 do -0,5 magnitúd, čím je porovnateľný s jasnejšími hviezdami. Na rozdiel od hviezd Saturn, rovnako ako iné planéty, nebliká. Istú úlohu v jeho jasnosti zohráva aj natočenie prstenca voči Zemi. Saturn sa od ekliptiky nikdy nevzďaľuje viac ako o 2,5°, z čoho vyplýva, že v súčasnosti na 48. rovnobežke (zemepisná šírka južného Slovenska), pri hornej kulminácii nikdy nemôže stúpnuť viac ako 68° a klesnúť menej ako 16° nad obzor. Za jeden deň sa na oblohe priemerne posunie o uhol 0,0333°.Považuje sa za poslednú planétu, ktorú možno pozorovať voľným okom. Jasnosť Urána sa však pohybuje na hranici pozorovateľnosti a za veľmi vhodných podmienok je možno teda vidieť aj vzdialenejší Urán. Prstence voľným okom nie sú viditeľné, zobrazia sa však už v menšom ďalekohľade (za predpokladu, že je planéta vhodne naklonená) spolu s jeho najjasnejším mesiacom Titanom. Dobre viditeľný je pri vhodnom sklone aj tieň prstencov na planéte. Na samotnom povrchu Saturna možno pozorovať atmosférické pásy a zriedkavo biele jasné škvrny, ktoré sa objavili napríklad v rokoch 1933 a 1990. Medzi amatérskymi pozorovateľmi sú veľmi obľúbené zákryty Saturna Mesiacom.
Planéta sa pohybuje po oblohe najpomalšie zo všetkých planét viditeľných voľným okom, čo vyplýva z tretieho Keplerovho zákona. Ako všetky ostatné planéty, aj Saturn niekedy pri svojom pohybe na hviezdnom pozadí „spomaľuje“, „zastane“ a istý čas sa dokonca pohybuje spätne. Tieto nerovnomernosti v pohybe sú spôsobené pridaním pohybu Zeme k Saturnovmu takmer rovnomernému obehu okolo Slnka. Za jeden siderický obeh Saturn vykreslí na oblohe 28,5 slučiek.
Začiatkom septembra 2013 Saturn prekročil hranicu so súhvezdím Váhy a zostane v ňom do januára 2015, kedy prekročí hranicu so susedným súhvezdím Škorpión. Priemerne sa v jednom súhvezdí zdržuje viac než 2 roky. Pozorovateľný je každý rok vždy v tom období, v ktorom je viditeľné aj "jeho momentálne" súhvezdie. 
Okrem amatérskych a profesionálnych astronómov vykonáva pozorovania Saturna aj Hubblov vesmírny ďalekohľad (HST) z obežnej dráhy Zeme. Predmetom jeho pozorovaní sú hlavne atmosférické zmeny, ale aj polárne žiary. Ďalekohľad objavil tiež niekoľko nových mesiacov a pomohol určiť maximálnu hrúbku jeho prstencov. Pri zákryte hviezdy GSCC5249-01240 20-21. novembra 1995 určil podrobnejšiu štruktúru prstencov. Pri maximálnom sklone prstencov v roku 2003 urobila kamera Wide Field Planetary Camera 2 s použitím 30 filtrov v širokom pásme vlnových dĺžok snímky Saturna, na ktorých sa dosiahlo doteraz najlepšie spektrálne pokrytie Saturna v dejinách jeho pozorovania. Fotografie v rôznych spektrách umožňujú vedcom lepšie študovať dynamické procesy odohrávajúce sa v atmosfére a prípadne aj modely sezónnych zmien.
Z pozemských observatórií pozorujú Saturn napríklad Európske južné observatórium (ESO) a observatórium na Mauna Kea, ktoré v rokoch 2000 až 2003 objavili niekoľko malých, retrográdne obiehajúcich mesiacov.
Ako prvá navštívila planétu kozmická sonda Pioneer 11 v roku 1979. K Saturnu dorazila po štyriapolročnom prelete medziplanetárnym priestorom. Štúdium tejto planéty a jej okolia sa začalo 2. augusta 1979. Po riskantnom, ale úspešnom prelete rovinou Saturnových prstencov 1. septembra 1979 (hrozilo možné nebezpečenstvo zrážky s časticami týchto prstencov, ktoré mohli sondu ťažko poškodiť) sonda v ten istý deň preletela pericentrom saturnocentrickej dráhy vo výške 21 400 km nad hladinou mrakov. Sledovanie planéty sonda ukončila 15. septembra 1979 a pokračovala v lete do vonkajších častí slnečnej sústavy.
V novembri 1980 preletel nad Saturnom Voyager 1. Najväčšie priblíženie nastalo 13. novembra 1980, ale už tri mesiace predtým začala s jeho fotografovaním. Vzniknuté fotografie priniesli mnoho nových poznatkov. Urobila tiež snímky mesiacov Mimas, Tethys, Dione, Enceladus, Rhea a Titan. Okolo Titanu preletela 12. novembra 1980 vo vzdialenosti 6 500 km. Počas preletu nazbierala množstvo údajov o zložení atmosféry a teplote. Mimo iného zistila, že 7 % objemu hornej atmosféry tvorí hélium a takmer celý zvyšok pripadá na vodík.O necelý rok neskôr potom nasledoval prelet sondy Voyager 2. Najbližšie priblíženie k Saturnu nastalo 25. augusta 1981. Počas preletu okolo Saturnu začala sonda s výskumom horných vrstiev atmosféry planéty pomocou radaru. Radarové merania priniesli poznatky o teplote a hustote atmosféry. Na ich základe sa zistilo, že v najvyšších oblastiach je tlak okolo 7 kilopascalov s teplotou −203 °C a v najnižších skúmaných oblastiach dochádza k nárastu tlaku a teploty až na 120 kilopascalov a −130 °C. Severný pól vykazoval súčasne rozdielnu teplotu ako obdobné oblasti na juhu. Severné oblasti boli o 10 °C chladnejšie, čo sa následne interpretovalo ako následok sezónnych javov. Počas priblíženia sondy k planéte bolo vyhotovených a odoslaných na Zem okolo 16 000 fotografií.
Všetky predchádzajúce misie však boli iba prelety, čiže sondy neboli navedené na obežnú dráhu planéty. Až v roku 1997 odštartovala k Saturnu sonda Cassini vyvinutá NASA, ktorá sa stala prvou umelou družicou Saturna. Na obežnú dráhu bola navedená 1. júla 2004. 25. decembra sa od sondy oddelil pristávací modul Huygens, navrhnutý a vyrobený Európskou kozmickou agentúrou. Modul po oddelení začal trojtýždňovú samostatnú cestu. 14. januára 2005, počas tretieho obehu sondy Cassini okolo Saturna, modul Huygens úspešne pristál na mesiaci Titan. Počas jeho pristávania slúžila sonda Cassini ako retranslačná stanica pre predávanie vedeckých a technických dát zo sondy Huygens na Zem. Huygens pristál na zmrznutom titanovom „bahne“ tvorenom zmesou kremičitanových hornín a tuhého metánu. Nad očakávania vedcov prežil pristátie o viac ako 4 hodiny a spojenie medzi ním a materskou sondou Cassini preposielajúcou signál na Zem bolo prerušené až 2 hodiny po pristátí, keď sa Cassini stratila za obzorom. 
Sonda Cassini pokračuje z obežnej dráhy v skúmaní Saturnu rovnako ako aj jeho mesiacov. Na jej palube je 12 vedeckých prístrojov na snímkovanie, mapovanie, meranie chemického zloženia, teploty, magnetického poľa a štúdia zloženia telies. Sonda má fungovať do septembra roku 2017. Misia Cassini-Huygens je spoločný projekt americkej organizácie NASA, západoeurópskej organizácie ESA a talianskej kozmickej agentúry ASI. Medzi hlavné úspechy tejto misie patrí objav uhľovodíkového jazera Ontario a impaktných kráterov na povrchu Titanu, potvrdenie atmosféry okolo mesiaca Enceladus, blízke snímky vzdialeného a retrográdne obiehajúceho mesiaca Phoebe, objav nových mesiacov, prieskum oblasti medzi Saturnom a jeho prstencom a ďalšie.
Plynní obri, medzi ktorých zaraďujeme aj Saturn, nemajú pevný povrch a preto by sa život mohol vyvíjať len v jeho atmosfére, v oblastiach, kde sú kvapôčky vody a dostatok slnečného žiarenia. Objavili sa špekulácie, v ktorých sa tvrdilo, že by v takomto prostredí dokázali žiť dokonca i viacbunkové organizmy. Na Zemi sa však nenašli žiadne organizmy adaptované výhradne na život v mrakoch, dokonca ani na miestach, kde sú mraky prítomné fakticky neustále. Analogicky môžeme rovnakú situáciu predpokladať pre všetky telesá Slnečnej sústavy s atmosférou a teda i pre Saturn. Naopak, za najväčších kandidátov pre mimozemský život v slnečnej sústave sa považujú (popri Marse a Jupiterových mesiacoch Európa a Ganymedes) jeho mesiace Titan a Enceladus. Zloženie atmosféry Titanu pripomína zloženie atmosféry Zeme v raných štádiách jej vývoja. Uvažuje sa tiež o možnosti vzniku jednobunkových organizmov. Po pristátí sondy Huygens však Francois Raulin, jeden z expertov projektu, vyslovil domnienku, že život na Titane je veľmi nepravdepodobný z dôvodu neprítomnosti vody na povrchu mesiaca.
Mesiac Enceladus zase vedcov prekvapil prítomnosťou vody v kvapalnom skupenstve, ktorú chrlia gejzíry na jeho povrchu. Tým sa zaradil medzi telesá, na ktorých sa budú pravdepodobne v budúcnosti hľadať stopy primitívneho života.
Saturnus, po ktorom je planéta pomenovaná, bol starý rímsky boh roľníctva. Neskôr ho začali stotožňovať s gréckym Kronom, bohom času. Na rozdiel od Krona, ktorý kvôli požieraniu vlastných detí nemal veľkú obľubu medzi starými Grékmi, Saturnos mal u Rimanov veľkú vážnosť a úctu. Podľa mýtov naučil ľudí obrábať pôdu, pestovať rastliny a stavať obydlia. O dobe jeho údajného panovania sa hovorilo ako o „Zlatom veku ľudstva“ a na pamiatku jeho vlády sa konali slávnosti zvané saturnálie. V čase týchto slávností dostávali otroci na krátky čas slobodu, pretože v zlatom veku neboli páni ani otroci. Saturnovi sa po stotožnení s Kronom začali pripisovať Kronove deti, medzi nimi aj Zeus, Rimanmi nazývaný Jupiter, ktorý ho nakoniec zvrhol z trónu.
V astrológii je Saturn pokladaný za nepriaznivú planétu, kvôli tomu, že jeho pohyb je najpomalší zo všetkých voľným okom viditeľných telies (okrem Urána). Má symbolizovať formovanie a istotu; zákony času a priestoru; štruktúru, poriadok, pravidlá a hranice; starobu, nepriazeň a smrť. Za kladné vlastnosti pripisované účinkom Saturna sa pokladajú stálosť, praktickosť, hospodárnosť, vytrvalosť a systematickosť, k nepriaznivým patrí chlad, upätosť a izolácia, nedôvera a pesimizmus, frustrácie a depresie. Klasická astrológia sa na neho díva ako na „Otca času“, pretože ľudský život je údajne po troch obehoch tejto planéty zverokruhom naplnený. Súčasne ho považuje za životného učiteľa, a symbol otca, preto je tiež symbolom skúsenosti a zodpovednosti.
Saturn sa stal podobne ako ďalšie planéty slnečnej sústave námetom niektorých sci-fi kníh. Okrem samotného Saturnu je dej často situovaný na jeho mesiac Titan, ktorý sa často popisuje ako „čerpacia stanica“ pre budúce kozmické lety či ako surovinová základňa pre dobývanie vzdialených častí slnečnej sústavy. Saturn sa objavil napríklad v diele bratov Strugackých v roku 1962, ktorí publikovali svoju knihu Tachmasib letí k Saturnu. Ďalšou knihou, v ktorej je oblasť okolo Saturna hlavným motívom, je román Arthura C. Clarka 2001: Vesmírna odysea. Príbeh rozpráva o prvej ľudskej výprave k Saturnu, presnejšie k jeho mesiacu Japetus. Absolvovala ju päťčlenná posádka ma kozmickej lodi Discovery. Keď sa napokon posledný preživší účastník výpravy dostane na obežnú dráhu okolo Japeta, objaví na jeho povrchu tajomný čierny monolit, ktorý je v skutočnosti hviezdnou bránou. V pokračovaní tejto knihy (2010: Druhá vesmírna odysea) sa však už nijaká výprava k Saturnu nespomína a misia lode Discovery bola pozmenená na cestu k Jupiteru. Mesiac Titan sa spomína napríklad v knihe českého autora Jiřího Kulhánka Stroncium.Okrem literárneho spracovania sa Saturn stáva aj námetom filmu Saturn 3, ktorý rozpráva príbeh o malej vedeckej stanici na povrchu mesiaca Titan, kde sa dvojica vedcov dostáva do kontaktu s ďalšou osobou a jej robotom.

Sauropody  alebo sauropódy (lat. Sauropoda) je skupina veľkých bylinožravých dinosaurov. Vyznačovali sa predĺženým krkom, štvornohou chôdzou, malou veľkosťou lebky a dlhým chvostom. Vyskytovali sa od konca triasu do úplného konca druhohôr po celom svete.
Názov Sauropoda po prvýkrát použil O. C. Marsh roku 1878. Termín sa skladá z dvoch gréckych slov a znamená doslova „jašteričia noha“. Sauropody sú jednou z najznámejších skupín dinosaurov, často zobrazovaných aj v populárnej kultúre predovšetkým pre ich obrovský vzrast.
Sauropody vznikli koncom triasu. Kedy sa tak stalo, presne nevieme, keďže nie je jasné, ktorých zástupcov Sauropodomorpha už môžeme považovať za primitívne sauropody. Prvé milióny rokov, koncom triasu až začiatkom jury, sauropody spolunažívali s príbuznou skupinou Prosauropoda. Obe skupiny zastupovali zovňajškom veľmi podobné živočíchy, s podobnými proporciami a rozmermi. Už v tomto čase predstavovali sauropody veľké a mohutné živočíchy (7 – 10 m dlhé s váhou niekoľkých ton).
Od začiatku strednej jury existovali už len sauropody, ktoré sesterskú skupinu Prosauropoda plne nahradili. Začali dorastať do väčších veľkostí, s dĺžkou často v rozmedzí 14 až 18 metrov. Objavili sa prvé ozrutné sauropody. Skamenené odtlačky stôp nájdené v Maroku (pomenované rodovým menom „Breviparopus“) svedčia o gigantickom druhu, dosahujúcom odhadujúc podľa stôp dĺžku snáď až okolo 50 metrov - pravda, ak proporciami tela zodpovedal väčšine vtedajších sauropodov. Počas vrchnej jury dosiahli sauropody svoj vrchol. Veľmi hojné, ako do počtu jedincov, tak do počtu druhov, boli stádoví zástupcovia Diplodocidae, ktorí spásali nízku vegetáciu. Počas spodnej kriedy však už Diplodocidae nemala prakticky žiaden význam alebo vymrela. Sauropody síce neboli také početné ako predtým, stále však tvorili veľmi dôležitú zložku fauny. Prežili napríklad zástupcovia Brachiosauridae, v hojných počtoch sa vyskytovali zástupcovia príbuznej skupiny Titanosauria, ktorí si vytvorili ozrutných zástupcov. Ďalšou pomerne úspešnou skupinou bola čeľaď Rebbachisauridae.
Vrchná krieda bola ťažkou ranou pre sauropody. Zo všetkých skupín dokázateľne prežili len zástupcovia Titanosauria, pričom dominantné veľké bylinožravce boli hadrosauridy. Titanosauria sa však vyskytovala v niektorých oblastiach pomerne hojne (Európa, Južná Amerika). Na druhej strane v Severnej Amerike sa im veľmi nedarilo.
Je zaujímavé, že veľké sauropody v záujme kolonizácie menších ostrovov viackrát na sebe nezávyslé vytvorili trpazlíčie formy (Europasaurus koncom jury, Magyarosaurus koncom kriedy).
Sauropody boli väčšinou stádové živočíchy. Dôkazy o živote v stádach predstavujú najmä pomerne hojné skamenené stopy. Poznáme tiež nálezy hniezdnych kolónií doložených najmä u kriedových zástupcov Titanosauria. Či mladé sauropody naozaj žili prvé roky svojho života osamote, ako sa uvádza v dokumentárnom seriáli televíznej stanice BBC Putovanie s dinosaurami, nie je isté.
Sauropody mali vďaka dlhému krku schopnosť spásať z jedného miesta širokú škálu rastlinstva. Rastlinnú potravu, na rozdiel od zástupcov Ornithischia, nežuvali, ale celé sústo prehltli. To bolo rozomleté až v žalúdku kameňmi, ktoré tieto zvieratá hltali. Skoré formy, z konca triasu a začiatku jury, žili v polopúštnych podmienkach, no vedeli sa s nimi dobre vysporiadať. Ich predné končatiny používali na vyhrabávanie korienkov rastlín (mnohé formy mali dokonca vyvinuté veľké pazúry – Anchisaurus, podobne ako príbuzné prosauropody, napríklad Plateosaurus), no na rozdiel od iných vtedajších bylinožravcov (Dicynodontia alebo Aetosauria), boli schopné spásať vysoké časti rastlín. Značnou výhodou boli aj veľké rozmery, ktoré mohli sauropody dosiahnuť najmä vďaka vyspelej telesnej stavbe dinosaurov s nohami úplne pod telom. Veľkosť mala za následok veľkú rozľahlosť tráviacej sústavy, takže málo výživnú rastlinnú potravu strávili rané sauropody (podobne ako prosauropody) oveľa lepšie ako po ich boku žijúce rynchosaury a dicynodonty. Keď si sauropody nevystačili s dlhým krkom, postavili sa na zadné končatiny. 
Sauropody zo strednej jury a neskorších období však boli na spásanie rastlín v pozícii na zadných končatinách zväčša priveľkí. Ich srdce by totiž nedokázalo pumpovať krv do hlavy dlhú dobu cez v kolmej pozícii postavený krk. Mnohé formy sa preto špecializovali na spásanie nízkej vegetácie, no v prípade nutnosti mohli použiť masu svojho tela a vyvaliť ľubovoľný strom. Iné sauropody nosili krk relatívne vztýčený, dvíhajúci sa od pliec v uhle 40 až 50 stupňov (Brachiosauridae), prípadne boli nenároční konzumenti strednej vegetácie (Camarasauridae).
Sauropody neboli až tak zle chránené pred dravcami ako sa niekedy uvádza, hoci zväčša išlo len o pasívnu obranu. Mnohí zástupcovia Titanosauria mali na chrbte kostený pancier (Saltasaurus), alebo dokonca kostené tŕne (Agustinia). Niektoré primitívne sauropody mali na druhej strane kyj na konci chvosta (Shunosaurus), alebo bičovité ukončenie, ktoré mohlo potenciálnemu útočníkovi uštedriť veľmi nepríjemnú ranu. Život v stáde a najmä veľkosť však boli pravdepodobne najúčinnejšou ochranou pred nebezpečnými dravými dinosaurami. Zrejme práve kvôli ochrane stáda putovali mladé sauropody v strede čried, kým veľké jedince na okrajoch, ako dokazujú skamenené stopy.
V minulosti boli veľkí zástupcovia Sauropoda považovaní za príliš ťažké živočíchy pre suchozemský spôsob života. Bývali teda často zobrazovaní ako obojživelné alebo vodné zvieratá, ktoré chodili po dne jazier, spásali vodné rastlinstvo, pričom hlava im vďaka dlhému krku trčala z vody. Analýza telesnej stavby sauropodov v porovnaní s veľkými suchozemskými a obojživelnými stavovcami však tieto názory vyvrátila - tlak vody by im totiž rozdrvil pľúca. Sauropody mali navyše zuby uspôsobené na konzumáciu odolnejších suchozemských rastlín.
Počas minulých desaťročí boli sauropody často zobrazované s veľmi ohybným krkom. Primitívne sauropody mali krky naozaj pomerne ohybné, no výskumy z posledných rokov ukázali, že krk bol u vyspelých foriem oveľa menej ohybný, než sa myslelo, pričom bol zväčša nosený vo vodorovnej línii spolu s chrbtom. Príbuzní rodu Diplodocus a niektoré iné formy (Cetiosaurus) boli schopní zdvihnúť krk nad úroveň chrbta len veľmi obmedzene, čo im však neprekážalo, keďže spásali nižšie rastlinstvo, pričom ohybnosť krku v smere do strán bola pomerne veľká. Dokonca aj dinosaurí ekvivalent žiráf, príbuzní rodu brachiosaurus (Brachiosauridae), často zobrazovaný s krkom kolmým na zem, mávali krk vztýčený len v uhle 40 až 50 stupňov. Pri vztýčenom krku by malo srdce enormné problémy pumpovať krv 8 metrov ku hlave a zviera by mohlo odpadnúť.
Fakt, že vyspelé sauropody mávali pomerne veľké nozdry, ktoré boli na lebke posunuté dozadu, presvedčil v minulosti viacerých bádateľov, že sauropody mohli mať, podobne ako dnešné slony, krátky chobot na zhŕňanie rastlinnej potravy do tlamy zvieraťa. Sauropodom však na vyvinutie podobného orgánu pravdepodobne chýbali potrebné tvárové svaly. Myšlienka chobota u sauropodov nikdy nebola populárna, čomu nasvedčuje aj malé množstvo ilustrácií sauropodných dinosaurov vybavených chobotom.
Nedávna štúdia zaoberajúca sa nozdrami dinosaurov (Witmer, 2001) ukázala, že dinosaurie nozdry boli bližšie ku rypáku než sa predpokladalo. Pri sauropodoch zo skupiny Neosauropoda, ktoré sa vyznačovali nosovým otvormi posunutými smerom dozadu ku očiam, boli nozdry tiež posunuté smerom ku špičke rypáku, pričom  s novými otvormi v lebke ich spájalo mäsité tkanivo tvoriace akúsi rezonančnú komoru. Dinosaury ako Brachiosaurus a Diplodocus tak nemali nozdry na vrchole hlavy ako sa často zobrazuje na ilustráciách.
Hoci tendencia k naberaniu telesnej veľkosti je badateľná ako u sauropodov tak u prosauropodov, najväčších rozmerov nabrala práve u skupiny sauropoda, kam radíme najväčšie a najťažšie suchozemské živočíchy všetkých čias. Pri určení konkrétnych rekordérov však nastáva problém – čím väčšie zviera bolo, tým menej z neho poznáme. Druhým problémom sú veľkostné rozdiely medzi dospelými jedincami jedného druhu, keďže sauropody zrejme rástli po celý život. Dobrým príkladom je napríklad africký giraffatitan (známy tiež ako druh rodu brachiosaurus), ktorý bol v priemere 18 metrov dlhý, no najväčšie jedince dosahovali dĺžku až 25 metrov, čo je takmer o 40 % viac. Ak poznáme iba pozostatky jediného zástupcu druhu, ťažko určiť, či išlo o priemerne veľkého tvora alebo obra na pomery druhu.
Problematická je nielen telesná veľkosť, ale aj hmotnosť. Pôvodné astronomické čísla odhadované pre niektoré rody (80 ton pre rod Brachiosaurus) boli znížené o tretinu až polovicu. Sauropody totiž disponovali rozsiahlou sústavou vzdušných vakov a dutých kostí, boli teda niečo ako pohyblivé vzducholode.
S prihliadnutím na všetky kritéria nám však ostane niekoľko kandidátov. Rekordérmi boli snáď  Amphicoelias z čeľade Diplodocidae, známy z úlomku chrbtového stavca (ktorý musel merať 2,4 metra; samotné zviera bolo podľa odhadov 45 až 60 metrov dlhé a veľmi ťažké, aj keby len ľahko stavané – odhady hovoria o hodnote 100 ton a oveľa viac), Sauroposeidon z Brachiosauridae (známy z predĺžených krčných stavcov, ak sa podobal na príbuzné rody, musel byť vyše 30 metrov dlhý a 17 metrov vysoký), pričom poznáme viacero kandidátov, ktorí sa im v dĺžke alebo váhe blížili (Seismosaurus, Supersaurus, Argentinosaurus, Bruhathkayosaurus). Treba však pripomenúť, že všetkých by ich možno predstihol záhadný sauropod spred približne 120 miliónov rokov, ktorý v Austrálii zanechal stopy dlhé 1,7 metra . Pre porovnanie – dĺžka rodu Breviparopus, ktorý zanechal stopy dlhé 115 cm, bola odhadnutá, rátajúc so stavbou tela podobnou rodu Cetiosaurus (teda s na sauropoda relatívne krátkym krkom a chvostom), na približne 50 metrov. Veľkosť tohto austrálskeho dinosaura musela byť enormná.
Sauropoda je sesterskou skupinou Prosauropoda, s ktorou vytvárajú podrad Sauropodomorpha. Sauropoda sa delí, odhliadnuc od primitívnych foriem, na dve hlavné prirodzené skupiny - Macronaria a Diplodocimorpha. 
Primitívne sauropody sa delia na rôzne primitívne formy, ktoré sú zatiaľ bez bližšieho zaradenia, s rôznym stupňom vyspelosti na vývojovej ceste ku skupine Eusauropoda. Hoci v minulosti bývali radené do vlastných čeľadí, nie je isté, ktoré a či vôbec niektoré vytvárali prirodzenú skupinu. Najprimitívnejším známym sauropodom je tak Anchisaurus, stavbou tela primitívnemu rodu Thecodontosaurus. O niečo vyspelejší bol už veľký a štvornohý rod Melanorosaurus, okolo ktorého sa snáď združovala skupinka ďalších sauropodov, ktoré boli v minulosti považované za prosaurody. Či naozaj vytvárali čeľaď Melanorosauridae nie je isté. Ešte vyspelejší bol Antetonitrus a čeľaď Vulcanodontidae, zastúpená napríklad rodom Vulcanodon.
Formy z Eusauropoda, napríklad rod Cetiosaurus, mali duté stavce, do ktorých zasahovali výbežky pľúc (ako u dnešných vtákov). Toto svedčí o vyspelom metabolizme sauropodov a o možnosti podobného dýchania ako vtáky (vtáky potrebujú počas letu nesmierne veľa kyslíka). Či boli teplokrvné ako malé teropody sa dá len ťažko povedať. Ich veľké telá sa len ťažko zbavovali nadbytočného tepla, takže je možné, že teplokrvnosť sauropody vekom stratili. 
Do Eusaoropoda patrili okrem primitívnych foriem (v minulosti boli takmer všetky hádzane do čeľade Cetiosauridae) aj vyspelé formy z Neosauropoda, ktorých zástupcovia mávali zuby viac v prednej časti čeľustí, kým nozdry bývali umiestnené viac vzadu na lebke. Delí sa na Macronaria a Diplodocimorpha.
Zástupcovia Macronaria boli zvyčajne mohutné tvory s kratšími chvostami a veľkými nozdrami, ktoré boli väčšie ako očnice a zároveň umiestnené pomerne vzadu na lebke. Umiestnenie nozdier mohlo súvisieť s ochranou pred rastlinami počas ich odtrhávania, pričom ich veľkosť slúžila na dostatočné zvlhčenie aj veľmi suchého vzduchu, hoci istý význam mohli mať aj pri termoregulácii. Predkovia Macronaria pripomínali zrejme rod Jobaria. Macronaria sa delí na primitívnu skupinu Camarasauridae a na bohato zastúpenú Titanosauriformes s dvoma alebo troma podskupinami (Brachiosauridae, Titanosauria a azda Euhelopodidae). Zastupovali ju mohutné tvory s vysokými lebkami, ktoré sa smerom k rypáku znižovali.
Camarasauridae boli stredne veľké sauropody (15 – 18 m v priemere) s mohutnou stavbou tela a mocnými lyžicovitými zubami. Mali vysoké pevné lebky s hrubými zubami, zhruba rovnako dlhé končatiny a pomerne krátke krky. Dosť málo ohybný krk nosili pomerne vzpriamený a spásali stredne vysokú vegetáciu (vyššiu než diplodoky, no nižšiu než brachiosaury) odolné rastliny nevynímajúc. Zrejme žili vo veľkých hordách a často predstavovali najbežnejšie sauropody v dinosaurích spoločenstvách. Vyskytovali sa počas vrchnej jury a spodnej kriedy. Najlepšie známy zástupca je Camarasaurus.
Euhelopodidae je dodnes záhadnou, málo známou a pochybnou výlučne ázijskou čeľaďou sauropodov. Niekedy býva rozbitá na primitívnejšiu Mamanchisauridae a vlastnú Euhelopodidae, inokedy sú jej zástupcovia  roztratení po rodostrome sauropodov bez vytvorenia samostatnej skupiny. Jednoznačne šlo o pestrú skupinu s niektorými znakmi kamarasaurov, brachiosaurov, diplodokov a titanosaurov. Napriek pochybnostiam je možné, že predsa len išlo o prirodzenú skupinu, najskôr o príbuzných prvotných zástupcov Titanosauriformes, pričom ich zvláštne znaky pripomínajúce rôzne skupiny sauropodov snáď vznikli vývojom v izolácii (vo svojho času suchej Ázii boli dlhú dobu jedinou významnejšou skupinou sauropodov).
U týchto zvierat je častý mimoriadne predĺžený krk, ktorý však mohol byť vďaka malej hmotnosti zdvíhaný dosť kolmo, pričom srdce dokázalo pumpovať krv do mozgu zrejme vďaka zatiaľ neznámym anatomickým prispôsobeniam mäkkých tkanív, ktoré zriedka skamenejú. Takto sa mohli euhelopodidy kŕmiť na nízkej ako aj vysokej vegetácii. Treba pripomenúť, že dlhokrké diplodoky s krkmi málo ohybnými vo vertikálnom smere mávali dlhé chvosty, kým euhelopodidy ich mali krátke, takže s istotou nešlo o výlučných spásačov nízkej vegetácie. Zástupcovia Euhelopodidae ako napríklad Euhelopus, mali tenké kolíkovité zuby, pričom boli hojní počas strednej a vrchnej jury. Zo spodnej kriedy presvedčivo doložené nie sú.
Ďalšou podskupinou Titanosauriformes bola Brachiosauridae, reprezentovaná napríklad rodom Brachiosaurus. Jej zástupcovia sa vyznačovali vysokými lebkami, silnými lyžicovitými zubami a predĺženými krkmi a prednými nohami aspoň tak dlhými ako zadné nohy. Vďaka dĺžke končatín mali brachiosauridy plecia oveľa vyššie než bedrá, čo im vďaka viac-menej vzpriamenému krku (nosenému v uhle približne 45 stupňov; ilustrácie so strmšie držaným krkom sú chybné) dávalo výzor žirafy. Mnohé rody bývali značne veľké a žili v podstate osamote alebo v menších skupinách (Brachiosaurus), kým menšie sa zoskupovali do veľkých čried (Giraffatitan). Tieto tvory boli hojné počas vrchnej jury a spodnej kriedy. Jeden nájdený stavec však naznačuje, že prežili až do polovice vrchnej kriedy.
Treťou podskupinou Titanosauriformes je Titanosauria (vrchná jura až krieda), veľká a pestrá podskupina širokých sauropodov so stredne dlhými krkmi i chvostami, stavcami bez odľahčovacích otvorov a vysokými lebkami s výrazným sklonom k rypáku. Zuby mali tenké, kolíkovité.  Mnohé menšie a stredne veľké rody nemali problém sa vztýčiť na zadné končatiny aj na dlhší čas. Krk titanosaurov býva niekedy zobrazovaný v jednej línii s trupom. Takto ho síce najčastejšie nosili počas chôdze, je však pravdepodobné, že ho dokázali načiahnuť aj zdvihnúť do korún stromov, hoci nie až tak prudko ako u brachiosauridov. Svedčí o tom aj veľkosť predných končatín, ktoré sú málo menšie od zadných končatín. U sauropodov, ktoré nedokážu zdvihnúť krk nad úroveň pliec bývajú predné končatiny viac skrátené (Diplodocus, Cetiosaurus). Naopak, u sauropodov, ktoré dokážu krk vztýčiť do výšky, bývajú tieto dlhšie alebo o málo kratšie  (Brachiosaurus, Camarasaurus). U niektorých titanosaurov sa dokonca chrbát smerom od pliec k bedrám mierne znižoval (Paralititan, Argentinosaurus). 
Titanosauria býva delená na primitívne formy (Argentinosaurus) a dve vyspelé čeľade. Prvou je Saltasauridae (Titanosauridae), ako napr. Saltasaurus, čo bývali zvyčajne menšie masívne sauropody (okolo 15 m dlhé). Nevýhodu ich „malej“ veľkosti im vynahradil kostený pancier pokrývajúci chrbát a vrchnú stranu krku a chvosta. Tento sa u nich vyskytoval dosť často (zopár druhov ho druhotne stratilo) a zrejme chránil aj niektoré primitívnejšie druhy titanosaurov. Tieto tvory boli úspešné najmä v druhej polovici vrchnej kriedy. Druhou dobre rozoznateľnou skupinou bola Nemegtosauridae, ktorej zástupcovia výzorom pripomínali diplodocidy, medzi ktoré bol v minulosti aj radené. Mali ľahšiu stavbu tela a nižšie pretiahnutejšie lebky. Vyskytovali sa počas kriedy. Ďalšou čeľaďou bola zrejme Agustiniidae, čo boli titanosaury  so špecializovaným kosteným brnením (ich klasifikácia však nie je istá) a Opisthocoelicaudiidae, ktorá však možno spadala do Saltasauridae.
Poznámka: skupina Titanosauria je niekedy považovaná za čeľaď (Titanosauridae) s Nemegtosaurinae a Saltasaurinae ako jej podčeľaďami.
Zástupcovia Diplodocimorpha mávali dlhé zadné a krátke predné končatiny, dlhý chvost často s bičovitým nadstavcom (ktorým dokázali vydávať neuveriteľne hlasité praskavé zvuky, bičovať protivníkov a predátorov, či udržiavať ako hmatovým orgánom kontakt medzi jednotlivým členmi stáda bez očného kontaktu), krk ohybný iba smerom do strán (vo vertikálnom smere bol strnulý) a nízku hlavu s tenkými zubami. Nozdry mali menšie a ešte viac vzadu ako zástupcovia Macronaria, pričom niektorým rodom sa zrástli do jedného otvoru (Diplodocus). Stavba tela bola jednoznačne prispôsobená na spásanie nízkych a prízemných rastlín. Schopnosť stavať sa na zadné využívali len malé druhy, väčšie sa vztýčili zrejme iba počas útoku dravcov, aby si chránili zraniteľný krk. V priemere mali zástupcovia tejto skupiny ľahšiu stavbu tela než zástupcovia Macronaria. U jedného rodu (Diplodocus) sa zachovali stopy po koženom hrebeni tiahnucom sa stredom chrbta, krku a chvosta. Podobné hrebene bývali zrejme u sauropodov časté. Diplodocimorpha sa vo všeobecnosti delí na tri čeľade: Rebbachisauridae, Dicraeosauridae a Diplodocidae. Diplodocidae a Dicraeosauridae sú si značne podobné a preto je pre nich vytvorená skupina Diplodocoidea, pričom medzi jej typické znaky patrí lebka s menším počtom jemných zubov.
Spodnokriedová čeľaď Rebbachisauridae, ktorej mnohí členovia bývali v minulosti chybne radení do Dicraeosauridae, je dodnes známa len slabo. Na telách jej zástupcov sú očividné modifikácie  oproti starším diplodokom (Diplodocidae), aby mohli konzumovať nízke rastlinstvo aj počas spodnej kriedy (dobre to vidieť pri rode Nigersaurus). Doložený je napríklad výskyt zhrubnutých lyžicovitých zubov, alebo rodov vybavených veľkým množstvom zubov s akýmsi zobákom na konci čeľustí (podobne ako u hadrosaurov).
Dodnes najlepšie známou podskupinou Diplodocimorpha je Diplodocidae, ktorá značne prosperovala koncom jury. V tom čase bola najúspešnejšou skupinou sauropodov minimálne v Severnej Amerike, Afrike a západnej Európe. Práve mnohé znaky tejto skupiny sú považované za typické pre celú skupinu Diplodocimorpha, hoci u Diplodocidae sú často viac rozvinuté. Okrem znakov na rôznej úrovni typických pre príbuzné čeľade sa tieto zvieratá vyznačovali napríklad dobre vyvinutým bičovitým nadstavcom na chvoste. 
Do tejto čeľade pravdepodobne patrili mnohé z najdlhších suchozemských živočíchov.  Známe sú pozostatky niektorých obrovských rodov (Ultrasauros, Seismosaurus, Supersaurus), ktoré však mohli v skutočnosti patriť veľkým jedincom už skôr známych foriem (Seismosaurus bol veľkým druhom rodu Diplodocus, Ultrasauros vznikol zmiešaním kostí brachiosaura a supersaura, kým Supersaurus samotný bol zrejme druhom rodu Barosaurus). 
Diplodocidae sa delí na dve podčeľade: robustné formy z Apatosaurinae (napr. rod Apatosaurus) a štíhlejšie Diplodocinae.
Dicraeosauridae (napr. Dicraeosaurus) je čeľaď blízko príbuzná Diplodocidae, ale primitívnejšia. Jej členovia mali pomerne krátke krky, ľahkú stavbu tela a predĺžené tŕne stavcov krku, trupu i chvosta. Bývali tiež relatívne malí (len okolo 10 m dlhí), čo mohlo byť prispôsobením životu v pralesoch, kde spásali prízemnú vegetáciu. Dicraeosauridae, hoci vždy pomerne zriedkavá, sa vyskytovala počas vrchnej jury až spodnej kriedy, čo je veľmi dlhá doba.
Colbert, E.H. 1993. Feeding Strategies and Metabolism in Elephants and Sauropod Dinosaurs. American Journal of Science vol. 293-A, 1-19.
Wilson, J.A. 2002: Sauropod dinosaur phylogeny: critique and cladistic analysis. Zoological Journal of the Linnean Society vol. 136, 217–276.
Witmer, L.M. 2001.  Nostril position in dinosaurs and other vertebrates and its significance for nasal function. Science 293: 850-853.
Yates, A.M. a Kitching J.W. 2003. The earliest known sauropod dinosaur and the first steps towards sauropod locomotion. Proceedings of the Royal Society London  270, 1753–1758.
Thescelosaurus! Prehľadná, obsiahla a rozsiahla stránka o sauropodoch (po anglicky).
Schizoafektívna porucha je psychiatrická diagnóza označujúca vážne duševné ochorenie, pri ktorom sa prejavujú symptómy psychózy (čiže poruchy myslenia a vnímania) spolu so symptómami afektívnej poruchy (teda poruchy nálady). Ide tak o skupinu porúch na rozhraní medzi afektívnymi a schizofrénnymi psychózami, ktorá vyúsťuje do výrazných patologických zmien správania, prežívania, emócií a často v akútnej fáze aj do straty schopnosti viesť zodpovedný, sociálne a ekonomicky usporiadaný život.
Chorý obvykle musí čeliť viacerým symptómom, ktoré narušujú vykonávanie jeho sociálnej roly. Základom ochorenia je epizodický výskyt porúch nálady, čo predstavuje predovšetkým akútnu alebo chronickú depresiu s možným striedaním sa s mániou alebo hypomániou. Chorý môže byť emočne nestabilný a hypersenzitívny, alebo môže pociťovať citovú vyprahnutosť spojenú s apatiou. Obzvlášť vážnymi príznakmi sú prejavy schizofrénnej psychózy, kedy sa môžu objaviť halucinácie a chorý vytvára bizarné, grandiózne alebo paranoidné bludné konštrukcie.
Termín schizoafektívna psychóza ako prvý použil americký psychiater ruského pôvodu Jacob Sergi Kasanin (1897 – 1946) v roku 1933. Popísal ochorenie u mladých pacientov vo veku 20 až 30 rokov, u ktorých sa súčasne prejavovali schizofrénne aj afektívne príznaky. Trvali niekoľko týždňov až mesiacov a končili sa úplným uzdravením stavu. Toto ochorenie vnímal ako variant schizofrénie s dobrou prognózou.
Najnovšie údaje uvádzajú prevalenciu od 0,2 až 0,5%, t. j. asi štvrtina až polovica výskytu schizofrénie. Na tisíc obyvateľov tak pripadajú dvaja až piati chorí. Ochorenie sa o čosi viac vyskytuje u žien. Táto porucha sa obvykle začína prejavovať v skorej dospelosti – medzi 16. a 30. rokom života, pričom u žien často neskôr ako u mužov.
Štúdie z r. 1979 a 1986 ukazujú, že spomedzi psychiatrických pacientov malo 5,7% až 8% ľudí diagnózu schizoafektívna porucha, čo predstavuje vôbec nie zanedbateľnú prevalenciu.
Lekár skôr, ako sa rozhodne stanoviť diagnózu F25, musí zvážiť možnosť podobne sa prejavujúcich, tzv. diferenciálnych ochorení. Sú nimi schizofrénia, afektívne poruchy a organické poruchy.
V minulosti sa viedol spor o príbuznosti diferenciálnych diagnóz so schizoafektívnou poruchou. Uvažovalo sa, či je táto porucha legitímnou diagnózou, alebo iba prechodnou, kým sa nezistí, či u pacienta ide priamo o schizofréniu alebo o afektívnu poruchu. Rovnako bolo otázne, či je schizoafektívna porucha variantom schizofrénie alebo typ afektívnej (najčastejšie bipolárnej) poruchy, alebo je nezávislým, špecifickým ochorením.
Schizoafektívnu poruchu je možné odlíšiť od afektívnej poruchy aj na základe týchto príznakov:
Schizoafektívnu poruchu je možné odlíšiť od schizofrénie aj na základe týchto príznakov:
Pre odlíšenie schizoafektívnej poruchy od organických patologických zmien v mozgu je často nutné pacienta vyšetriť neurologicky a/alebo nechať vystaviť počítačovú tomografiu mozgu (CT). Stanovenie diagnózy F25 sa tak smie až po negatívnom výsledku CT, čím sa vylúči vplyv organickej zmeny a otvorí sa priestor pre úvahu o duševnom ochorení.
Diagnóza F25 sa teda stanovuje, keď pacient vykazuje príznaky aj schizofrénie, aj afektívnej poruchy, a klinický obraz nespĺňa diagnostické kritériá pre stanovenie diferenciálnej diagnózy. Sporné postavenie tejto poruchy v sústave psychiatrických ochorení malo za následok zanedbanie jej vedeckého výskumu. Diskusia je stále otvorená, no v súčasnosti väčšina odborníkov súhlasí s tým, že schizoafektívna porucha je variantom schizofrénie, a nie bipolárnej poruchy, prípadne úplne separátnou entitou.
Schizoafektívna porucha je neuroduševné ochorenie, ktoré úzko súvisí s vývojom mozgu na základe genetickej predispozície. Preto rizikovou skupinou sú ľudia, ktorí majú v príbuzenstve chorých na schizofréniu alebo priamo na schizoafektívnu poruchu. Mladí pacienti majú tendenciu vykazovať známky bipolárneho (zmiešaného) typu poruchy, starší pacienti skôr depresívneho typu.Hoci genetická predispozícia je výrazná, nemožno poprieť aj vplyv prostredia, ktoré môže mať podiel na nepriaznivom formovaní osobnosti chorého, počítajúc sem aj somatické ochorenia, úrazy hlavy, pôrodné a popôrodné komplikácie alebo komplikácie počas gravidity.Je tiež známe, že schizoafektívna porucha sa objavuje o čosi viac u žien (napr. v Anglicku v roku 2002 bolo zo všetkých hospitalizovaných pre túto diagnózu 57% žien a 43% mužov).
Schizoafektívna porucha nespôsobuje smrť priamo, ale výskyt samovrážd u chorých je až okolo 10% (Williams, 1998). Štúdie popisujú, že ženy si siahnu na život častejšie než muži, ale muži častejšie svoj pokus o samovraždu dokonajú. Inými nepriaznivými okolnosťami zvyšujúce riziko úmrtia sú fajčenie tabakových výrobkov a abúzus drog (najmä etylalkoholu), a takisto prípadné negatívne účinky psychiatrických liekov, ktoré v niektorých prípadoch dokážu privodiť diabetes alebo nepriamo zapríčiniť nárast telesnej hmotnosti.
Príčina schizoafektívnej poruchy nie je v súčasnosti stále známa, no je predmetom vedeckých diskusií a výskumu, ktorý sa orientuje predovšetkým na samotnú schizofréniu. Pochopenie mechanizmu vzniku schizofrénie by výrazne dopomohlo k pochopeniu príčin schizoafektívnej poruchy, pričom nezanedbateľná je aj pomoc výskumu afektívnych ochorení.Ako je spomenuté v časti Rizikové skupiny, výraznou je genetická predispozícia, ktorá sa popisuje tzv. dopamínovou hypotézou. Tá predpokladá osobitý vplyv chemickej nerovnováhy v mozgu chorého, obzvlášť zapríčinenej neúmerne zvýšeným množstvom neurotransmiteru dopamínu. Práve antipsychotická liečba koriguje účinky dopamínu (pôsobia ako antagonisty dopamínového receptora) a tým potlačuje tzv. psychotické pozitívne príznaky (pozri aj Symptómy ochorenia). Komplexná nerovnováha ďalších chemických látok v mozgu (napr. serotonínu) nato zapríčiňuje aj afektívnu poruchu, prípadne úzkosť.
Citlivosť na ochorenie (vulnerabilita) je zrejme determinovaná nielen genetickými faktormi, ale aj  podmienkami, v ktorom jedinec žil či žije (environmentálny vplyv). Nevylučujú sa spomedzi rizikových faktorov ani úrazy hlavy pri narodení alebo v skorom veku, somatické ochorenia, komplikácie v tehotenstve alebo pri pôrode, ani citová alebo výživová deprivácia v skorom detstve. Preto možno hovoriť o biologicko-psychologicko-sociálnom modeli príčin schizoafektívnej poruchy (a aj schizofrénie).
Psychotická alterácia schizofrénneho okruhu je charakterizovaná niekedy makroskopickými, no určite aj mikroskopickými neuropatologickými zmenami prefrontálnej mozgovej kôry hippokampu a príbuzných limbických štruktúr. Niektoré neurorádiologické štúdie naznačujú prítomnosť anatomických abnormalít mozgu, ale nie je jasné, či tieto abnormality sú následkom ochorenia, alebo ochorenie antedatujú. Každopádne je možné vylúčiť aktívny neurodegeneratívny proces.Dopamínová hypotéza poukazuje na neobvykle hyperaktívny dopamínergický systém mozgu počas akútnej fázy psychotického ochorenia. Niektorí vedci nepriamo ukázali, že hustota D4-dopamínových receptorov môže byť v mozgoch jedincov so schizofrénnou psychózou až šesťnásobná. Odborníci tak predpokladajú, že práve abnormálne hladiny neuroprenášača dopamínu súvisia s poruchami myslenia a vnímania. Neuroleptiká (antipsychotiká) ako antagonisty dopamínergický systém istým spôsobom upokojujú, čím sa potlačia pozitívne príznaky schizoafektívnej poruchy, hoci presný mechanizmus ich pôsobenia zostáva nejasný.Je však isté, že táto hypotéza nevysvetľuje celú sústavu príznakov schizoafektívnej poruchy (alebo schizofrénie vôbec), preto ju možno považovať len za partikulárnu. Istou evidenciou v jej prospech je pôsobenie amfetamínov a kokaínu, ktoré prirodzene spôsobujú hyperaktivitu dopamínergického systému, čo má za následok pseudohalucinácie a v niektorých prípadoch môžu spustiť psychotickú reakciu, ba psychotické ochorenie. Jestvujú však aj štúdie, čo prezentujú pacientov, ktorých 90% D2-dopamínových receptorov bolo blokovaných neuroleptikami, ale ich psychóza zostala takmer nepotlačená. To vytvára priestor pre hypotézy, že zodpovednosť za psychotické príznaky je chemicky rozložená omnoho pestrejšie.
Klinická diagnóza schizoafektívnej poruchy sa, rovnako ako u schizofrénie, opiera o odobranie anamnézy (pohovory s pacientom a jeho známymi) a vyšetrenie duševného stavu pacienta. Vyšetrením lekár – psychiater zbiera údaje o tom, čo pacient prežíva, ako sa chová a tieto dopĺňa svojím vlastným pozorovaním. Diagnóza sa tak stanovuje hodnotením závažnosti jednotlivých príznakov a podľa ich kontextu. Medzinárodná klasifikácia chorôb (MKCH-10) a tiež americká príručka DSM IV (angl. Diagnostic and Statistical Manual of Mental Disorders č. 4 z r. 1994) obsahujú diagnostické usmernenia pre psychiatrov, ktoré stanovujú pravidlá pre hodnotenie prítomnosti či neprítomnosti týchto príznakov (pozri aj Symptómy ochorenia).
Lekár v rámci psychiatrického vyšetrenia obvykle posudzuje vzhľad, očný kontakt, výraz tváre, motoriku, mieru spolupráce s ním, náladu, afektivitu, reč a verbálne vyjadrovanie, samovražedné tendencie, agresivitu, celkovú orientáciu pacienta (napr. či vie, aký je deň v týždni, kde sa momentálne nachádza a pod.), tiež vedomie a koncentráciu, bludné ladenie, prítomnosť halucinácií a tiež náhľad pacienta (či si uvedomuje svoje ochorenie).Pre stanovenie diagnózy je potrebné tiež vylúčiť organický pôvod psychotického prežívania či afektívnej poruchy. Dôležitým indikátorom je tiež existencia problémov v spoločenskom fungovaní pacienta, ako sú ťažkosti so školou či prácou, narušenie vzťahov či spoločenských väzieb, alebo narušenie starostlivosti o vlastnú hygienu. Niekedy je potrebné vykonať laboratórne vyšetrenia (napr. posúdenie krvného obrazu), zobrazovacie vyšetrenia (počítačová tomografia CT mozgu, elektroencefalografické vyšetrenie EEG), psychologické vyšetrenie, ale aj testy na užívanie niektorých liekov či drog.
Schizoafektívna porucha je komplexným ochorením, kedy chorý prežíva afektívnu aj psychotickú alteráciu. Všeobecne tak možno rozdeliť symptómy na príznaky manickej epizódy, depresívnej epizódy a príznaky schizofrénie, pričom chorý vykazuje niekedy mániu (alebo hypomániu), inokedy depresiu. Psychózou sýtený klinický obraz je však možno pozorovať aj nezávisle od aktuálnej afektivity a býva prítomný aj pri normálnej nálade. Celkové prežívanie chorého je mnohokrát veľmi pestré a závisí od typu schizoafektívnej poruchy (pozri Typy poruchy).
Uznávaná a rešpektovaná americká príručka DSM IV z r. 1994 poskytuje lekárom (aj na Slovensku) na identifikovanie manickej epizódy nasledujúce diagnostické usmernenia (kritériá):
DSM IV stanovuje tieto diagnostické usmernenia (kritériá) pre identifikáciu depresívnej epizódy:
DSM IV stanovuje tieto diagnostické usmernenia (kritériá) pre identifikáciu schizofrénnej symptomatológie:
Treba podotknúť, že pri zmiešanom type schizoafektívnej poruchy (pozri Typy poruchy) môže dochádzať k striedaniu manickej (hypomanickej) epizódy s depresívnou aj v priebehu niekoľkých dní, ba hodín. Schizofrénne príznaky sú vyjadrené aj pri neprítomnosti afektívnej alterácie (teda aj pri absencii depresie a mánie), pričom bývajú často menej výrazné (napr. môžu úplne chýbať zmyslové halucinácie).
Takisto je v rámci afektívnej alterácie obvyklá prítomnosť hypománie a nemusí pacient ani so zmiešaným typom poruchy vykazovať v priebehu choroby manickú epizódu (ukazuje to napr. priebehový typ bipolárnej poruchy na grafe A podľa M. Plzáka a kol., 1967). Hypománia sa prejavuje zníženou potrebou spánku, veľavravnosťou, roztržitosťou, hyperaktivitou a zvýšenou sexuálnou energiou. Hypomanická epizóda by podľa DSN IV mala trvať viac ako 4 dni a neznamená narušenie vykonávania sociálnej roly, naopak – môže sa zdať výhodnou pre povznesenú náladu a zvýšenú aktivitu spojenú s tvorivosťou.
Špecifickou situáciou v symptomatológii je stret manických a schizofrénnych pozitívnych príznakov, kedy bývajú prítomné poruchy vedomia, extatické stavy a halucinovanie celých scenérií a výjavov vrátane prítomnosti oneiroidných stavov. Oneiroidné stavy (gr. oneiros = sen) môže chorý spočiatku pokladať za snový obraz (prípadne ako pseudohalucinácie), neskôr môžu nadobudnúť dynamický charakter a často fantastický obsah.
Symptómy typické pre schizoafektívnu poruchu možno aj rozdeliť do piatich základných tried, pričom pacient s touto diagnózou obvykle prežíva iba niektoré nasledujúce (nie všetky) príznaky:
Pozitívne príznaky súvisia s myšlienkami, vnímaním a správaním, pričom sa zásadne neprejavujú u väčšinovej populácii. Tieto symptómy v priebehu času strácajú alebo naberajú na vážnosti. Zaraďujeme sem halucinácie (napr. hlasy ponižujúce, odsudzujúce, prikazujúce, výhražné; hlasy, ktoré rozprávajú o pacientovi či komentujú jeho správanie), bludy (silné falošné presvedčenia; napr. kontrolovanie, rušenie, sledovanie, odoberanie a vkladanie myšlienok; náboženské bludné presvedčenia; prenasledovanie, neúmerné zveličovanie významu svojej osoby a podobne), poruchy myslenia, pamäte a verbálneho prejavu (najmä nesúvislé a dezorganizované myslenie a správanie). (pozri aj Symptomatológia podľa DSM IV)
Pomenovanie negatívne príznaky vyjadruje absenciu takých myšlienok, vnímania alebo správania, ktoré u väčšinovej populácii prítomné sú. Dôsledkom tejto absencie sú práve negatívne príznaky. Patria sem predovšetkým ochudobnené vyjadrovanie, výrazná apatia, zlá koncentrácia, plochosť citov alebo neprimerané emočné reakcie. Následkom niektorých negatívnych príznakov môže byť sociálne utiahnutie sa pacienta a zníženie sociálnej aktivity. (pozri aj Symptomatológia podľa DSM IV)
Príznaky mánie súvisia s bipolárnou poruchou, ktorá sprevádza manický a zmiešaný typ schizoafektívnej poruchy. Vo všeobecnosti je pre mániu typická výstrednosť v správaní (niekedy nebezpečnou pre spoločnosť, najmä ak sa popri nej prejavujú pozitívne príznaky), podráždenosť, zvýšená sebadôvera, výrečnosť, povznesenosť, žoviálnosť, velikášske myšlienky, zvýšená duševná aj telesná aktivita pri zníženej potrebe spánku. Niekedy sa môže vyskytnúť agresívne správanie, neprimerané plánovanie, nebezpečné podnikanie, utrácanie peňazí, neprimerané sexuálne aktivity, strata bežných spoločenských zábran. Môžu sa objaviť bludné presvedčenia o nadmerných, nadprirodzených schopnostiach. (pozri aj Symptomatológia podľa DSM IV)
Depresívna nálada sa prejavuje celkovým spomalením, poklesom nálady, energie, aktivity. Býva prítomný smútok, neschopnosť tešiť sa, nadmerná únava aj po minimálnej námahe, sprevádzaná nechutenstvom (alebo nadmerným jedením), chudnutím, nespavosťou (alebo nadmerným spaním), nezáujmom o čokoľvek. Často sa objavujú pocity viny, neschopnosti, beznádeje. Je tu zvýšené riziko samovražedného konania (suicidálne tendencie). Ďalej medzi príznaky depresie zaraďujeme poruchy pozornosti, nižšiu odolnosť voči stresu či ochudobnenie záujmov. (pozri aj Symptomatológia podľa DSM IV)
Pacienti so schizoafektívnou poruchou sú väčšmi náchylní neprimerane požívať etylalkohol alebo brať drogy (abúzus drog). Niekedy sa objavuje aj komorbidita schizoafektívnej poruchy s inými psychiatrickými ochoreniami (napr. obsesívno-kompulzívna porucha, anxieta, sociálna fóbia a pod.).
Podľa Medzinárodnej klasifikácie chorôb (MKCH-10), ktorá sa používa v Európe, poznáme tri typy schizoafektívnej poruchy:
Pri tejto schizoafektívnej poruche sú zastúpené príznaky schizofrénne a manické. Prejavy ochorenia môžu byť niekedy nebezpečné tak ako pre pacienta samotného, tak i pre jeho okolie alebo spoločnosť. Začína sa často akútne (ataky ochorenia), dramaticky, môže byť hrubo narušené správanie. Priebeh býva väčšinou priaznivý, dochádza k uzdraveniu v priebehu niekoľkých týždňov.
V tomto prípade sú v rovnakej fáze ochorenia vyjadrené schizofrénne aj depresívne príznaky. Schizoafektívna porucha depresívneho typu býva v porovnaní s manickým typom menej dramatická, môže začínať nenápadnejšie, ale má tendenciu k dlhšiemu priebehu.
U tohto typu sú súčasne prítomné príznaky schizofrénne a zmes manických a depresívnych príznakov alebo ich striedanie (aj rýchle, aj pomalé). Výkyvy nálady od depresívnej po manickú (alebo hypomanickú) môžu byť v priebehu niekoľkých dní, dokonca v priebehu hodín.
Zmiešaný typ môže byť niekedy sprevádzaný tzv. zmiešanou epizódou, kedy sa prejavujú príznaky aj mánie (hypománie), aj depresie takmer každý deň v priebehu aspoň jedného týždňa (kritériá DSM IV). V takomto prípade hovoríme o dysforickej mánii, ak prevládajú manické príznaky a sú vyjadrené aspoň tri depresívne z DSM IV, alebo o agitovanej depresii, ak prevládajú depresívne príznaky a sú vyjadrené aspoň dva z týchto manických príznakov – motorická agitovanosť, psychická agitovanosť či intenzívne vnútorné napätie, a/alebo trysk myšlienok.
Americká príručka DSM IV z r. 1994 pozná iba dva typy schizoafektívnej poruchy – bipolárny typ a depresívny typ. Bipolárny typ je identifikovaný, ak sa prejavuje v klinickom obraze manická alebo zmiešaná epizóda, manická epizóda striedajúca sa s depresívnou alebo zmiešaná epizóda striedajúca sa s depresívnou. Depresívny typ je charakterizovaný exkluzivitou depresívnej epizódy.
Jednotlivé fázy ochorenia bývajú často dobre a zreteľne ohraničené, a to predovšetkým u manického a zmiešaného typu. Neraz chýbajú reziduálne príznaky, teda dochádza k úplnému uzdraveniu pacientov. Prognóza sa všeobecne považuje za priaznivú.
Schopnosť emočného prežívania môže pacienta chrániť pred rozvracajúcim účinkom schizofrénnych príznakov. Považuje sa za známku vyššej odolnosti osobnosti schopnosť využiť emócie k zvládnutiu psychotického prežívania. Preto sa pozoruje všeobecne priaznivejší priebeh ochorenia v porovnaní napríklad so schizofréniou, ale v porovnaní s afektívnou poruchou je celkový výstup horší. Komplikujúcimi faktormi pre prognózu sú výskyt schizofrénie v rodinnej anamnéze, včasný a nenápadný nástup príznakov, prevaha psychotických symptómov, nepriaznivý vývoj premorbidnej osobnosti (osobnosti pred nástupom choroby) a abúzus drog. Naopak pozitívnymi prognostickými znakmi sú vyššie IQ, malá porucha abstraktného myslenia, dobrá pracovná adaptabilita a náhle prepuknutie choroby.Priaznivá prognóza sa týka najmä pacientov s manickým typom schizoafektívnej poruchy, ľudia s bipolárnym (zmiešaným) typom sú znevýhodnení, pričom najhorší celkový výstup je u ľudí s depresívnym typom, ktorý nastupuje aj odoznieva pomalšie.
Nepriaznivý prognostický výhľad súvisí najmä s negatívnymi schizofrénnymi príznakmi (alógia, avolícia, prípadne citová plochosť a apatia) a s depresívnou epizódou, ktorá má tendenciu sa vracať.
Liečba schizoafektívnej poruchy pozostáva predovšetkým z farmakoterapie a psychoterapie. Súčasťou psychoterapie môže byť pracovná terapia a práca s rodinou.
Farmakoterapia zahrňuje kombináciu liekov na schizofrénne a afektívne príznaky. Používajú sa antipsychotiká (neuroleptiká), ktoré pôsobia na odstránenie patologických myšlienok, hlasov (halucinácií) a bludných presvedčení. Na úpravu porúch nálady sa volia lieky podľa typu ochorenia – antidepresíva alebo stabilizátory nálady (lítium, valproát sodný, karbamapezín a iné antiepileptiká), ktoré zabezpečujú aj prevenciu pred návratom ochorenia.
Známymi neuroleptikami sú haloperidol, risperidon (Rispen ®, Risperdal ®) quetiapín (Seroquel ®), aripiprazol (Abilify ®), ziprasidon (Geodon ®, Zeldox ®), klozapín (Leponex ®), amisulprid (Solian ®), sulpirid (Dogmatil ®) alebo olanzapín (Zyprexa ®).
Často používanými antidepresívami sú citalopram (Citalec ®, Citalopram ®, Seropram ®), escitalopram (Cipralex ®), sertralín (Zoloft ®, Asentra ®), venlafaxín (Efectin ®, Velaxín ®, Alventa ®) alebo fluoxetín (Prozac ®).
Je možné potvrdiť, že jednotliví pacienti reagujú na lieky rôzne. U všetkých sú popísané nežiaduce účinky, ale po úvodnej liečbe (asi 2 – 6 týždňov) väčšina pacientov začína lieky pomerne dobre tolerovať. Ak k tolerancii predsa len nedôjde, lekár volí inú kombináciu liečiv, kým nenájde takú, ktorá bude účinná a zároveň pre chorého tolerovateľná (alebo zníži dávkovanie). Takisto je vhodné dodať, že počas úvodnej liečby a liečby akútnej fázy psychiater volí vyššie dávky, ktoré môžu istým spôsobom utlmovať jasnosť myslenia (najmä neuroleptiká) a spôsobovať únavu a spánok (často potreba spať aspoň 12 hodín). Po odoznení primárnych symtómov (halucinácie, bludy) sa spravidla dávkovanie výrazne znižuje – na hranicu tzv. udržovacej dávky, ktorá má za cieľ udržať remisiu (stav bez psychózy). Tolerancia takejto udržovacej dávky je následne veľmi dobre tolerovaná a pacientom spôsobuje len minimálne nežiaduce účinky, čo umožňuje dlhodobú farmakoterapeutickú starostlivosť.
Je veľmi dôležité, aby pacient užíval lieky pravidelne vždy v lekárom určený čas a vždy lekárom určené dávky. Samovoľná úprava dávkovania (napr. v snahe zmierniť nežiaduce účinky) môže viesť k celkovému zlyhaniu liečby, ba návratu akútnej fázy (tzv. atak ochorenia). Ak pacient netoleruje nežiaduce účinky, odporúča sa konzultácia tohto problému s lekárom, ktorý rozhodne o ďalšom postupe (výmena lieku za vhodnejší alebo úprava dávkovania).
Liečba pacienta s akútnou fázou schizoafektívnej poruchy často vyžaduje dočasnú hospitalizáciu na psychiatrickom oddelení, ale nie vždy je nutná. Závisí to od vnútorného rozpoloženia chorého, od miery závažnosti jeho príznakov a od jeho spolupráce s lekárom. Prítomnosť adekvátnej rodinnej a sociálnej podpory chorého môže výrazne pobyt v nemocnici skrátiť.
Ak zlyhajú bežné neuroleptiká, ukazuje sa ako účinnou práve elektrokonvulzívna liečba (ľudovo „elektrošoky“). Ide o efektívnu metódu, ako pomôcť psychotickému pacientovi vidieť opäť reálny kontext svojho usudzovania a vnímania, pričom efektívnosť rastie nepriamo úmerne s dĺžkou trvania príznakov. Používa sa najmä pri katatonických formách a u pacientov, kde bola predtým ECT účinná.
Procedúra sa realizuje pri úplnej narkóze (uspanie väčšinou pomocou látky thiopental), takže pacient zákrok nepociťuje. Rovnako sú podané myorelaxačné lieky, ktoré uvoľnia svalstvo, aby pri elektrokonvulzii nedochádzalo ku kŕčom. Elektródy umiestnené na hlave následne vysielajú krátky elektrický impulz do mozgu pacienta (300 až 400 mA 0,2 až 1,5 sekundy s frekvenciou asi 50 Hz). Celý zákrok je monitorovaný elektroencefalogramom EEG. Procedúra sa väčšinou opakuje viackrát (aspoň šesťkrát).Nežiaducimi účinkami bývajú niekedy nevoľnosť a amnézia, ktorá sa upraví do 72 hodín.
Individuálna (v nemocnici často skupinová) psychoterapia sa usiluje vytvoriť spoluprácu s pacientom. Súčasťou je poučenie o ochorení, jeho priebehu a vytvorenie dôvery pre ďalšiu, ambulantnú liečbu. Pacient by mal pochopiť a porozumieť tomu, čo sa s ním deje, mal by byť pripravený na možné problémy v liečbe, prípadné ťažkosti vyplývajúce z ochorenia.
Kľúčovým cieľom psychosociálnej podpory je priviesť pacienta k pochopeniu vlastných problémov. Tým sa otvorí cesta k zdarným riešeniam a schizoafektívny pacient môže takto predchádzať ďalším akútnym fázam či úspešne víťaziť nad depresiou. Psychoterapia sa, nasledujúc tento cieľ, zameriava na poskytovanie rád, vzdelávania, na objavenie vlastnej perspektívy či na modelovanie životných situácií tak, aby sa pacient učil zvládať stres a zodpovednosť.Skupinová psychoterapia podporuje získanie či obnovenie sociálnych schopností (fungovanie pri bežných aktivitách). Pracovná terapia v rehabilitačných dielňach (prípadne chránené dielne) by mala poskytnúť upevnenie schopností a zručností a pripraviť pacienta na návrat do pracovného života.
V rámci liečby schizoafektívnej poruchy je vhodné v snahe pomôcť chorému zvládať jeho sociálnu rolu rozvíjať kultúrno-rekreačnú činnosť. Tá zahrňuje napríklad aktívne športovanie (telocvik, posilňovanie alebo aj organizovaný šport), ktoré obvykle dobre vplýva na limitovanie neurotických príznakov ochorenia a je aspoň do istej miery efektívne v boji proti depresívnej epizóde.
Kultúrna terapia slúži na rozvoj osobnosti pacienta a usiluje sa premôcť niektoré negatívne príznaky a prejavy depresie – obzvlášť ochudobnenie záujmov a apatia. Zahŕňa najmä arteterapiu, ktorá lieči pomocou umenia (maľovanie, kreslenie, modelovanie z hliny, plastelíny a pod.) a biblioterapiu, ktorá pôsobí prostredníctvom kníh a umeleckej literatúry (čítanie, umelecká písomná tvorba – básne, príbehy, blogovanie, denníček a pod.). Cieľom je podnietenie k záujmom a koníčkom, ktoré zvyčajne počas choroby vymizli. Zaujímavou kultúrnou terapiou je muzikoterapia, ktorá môže mať výborné účinky (hra na hudobnom nástroji, spev alebo aj pasívne počúvanie hudby).
Odporúčanou formou terapie je aj rekreačná činnosť, ktorá zahŕňa nielen prechádzky po vonku (napríklad pri nákupoch) či výlety do iných miest či lesa, ale aj sledovanie televízie, návštevu kina či divadla alebo hranie spoločenských hier.
KAFKA, J. a kol.: Psychiatria. Učebnica pre lekárske fakulty. Martin : Osveta, 1998. ISBN 80-88824-66-4
GOODWIN, JAMISON: Manic-Depressive Illness. New York : Oxford University Press, 1990. ISBN 0-19-503934-3

Schneider CA-1 (char d’assault – útočný tank; iné názvy: Schneider CA1, Schneider CA) bolo obrnené bojové vozidlo vyvinuté a sériovo vyrábané vo Francúzsku, použité v bojoch 1. svetovej vojny. Je považované za prvý sériovo vyrábaný francúzsky tank, a to aj napriek tomu, že ešte nešlo o tank v modernom zmysle slova – teda obrnené vozidlo s otočnou vežou.
Podnetom na jeho vývoj bola snaha prelomiť patovú situáciu zákopovej vojny, ktorá prvý veľký svetový konflikt charakterizovala. Cieľom bolo skonštruovať vozidlo schopné prekonať zátarasy z ostnatého drôtu a zákopy, vytvoriť cestu pre útok pechoty a následne likvidovať nepriateľské strelecké stanovištia.
Prvý koncept navrhnutý v novembri 1914 Jacquesom Quellennecom bol od mája 1915 ďalej rozvíjaný francúzskym inžinierom menom Eugène Brillié, pričom paralelný vývoj prebiehal aj v Anglicku. Plukovník Jean Baptiste Eugène Estienne začal v decembri 1915 volať po vytvorení formácii obrnených francúzskych jednotiek, čo nakoniec vo februári 1916 vyústilo do objednávky 400 kusov tankov Schneider CA-1. Tieto boli montované firmou Somua (dcérska spoločnosť fy. Schneider) na predmestí Paríža v období medzi septembrom 1916 a augustom 1918.
Tank mal tvar „krabice“ bez otočnej veže; hlavná zbraň – krátky kanón kalibru 75 mm – bol umiestnený vpredu na pravej strane. Celkovo je jeho dizajn považovaný za nedokonalý, a to aj s ohľadom na čas jeho vzniku. Jednotlivé časti vozidla boli zle rozmiestnené, malo slabú palebnú silu, nevhodne riešený interiér, nedostatočnú pohyblivosť a priechodnosť terénom pre vyčnievajúci "nos" určený na prekonávanie zátarasov z ostnatého drôtu. Prakticky okamžite sa začalo pracovať na vylepšených typoch, no ich produkcia (CA-2, CA-3 a CA-4) bola rýchlo zastavená a stroj bol nahradený konštrukčne modernejšími typmi.
Tanky Schneider CA-1 boli v posledných rokoch vojny nasadzované do bojov často. Ich prvé bojové nasadenie 16. apríla 1917 sa síce skončilo neúspechom a Francúzi utrpeli ťažké straty, neskoršie pokusy už boli úspešnejšie. V roku 1918 zohrali tanky Schneider dôležitú úlohu v zastavení nemeckej jarnej ofenzívy a v prelomení nemeckého frontu počas letnej francúzskej ofenzívy. Boli aktívne až do konca septembra 1918, teda menej ako dva mesiace pred podpísaním prímeria 11. novembra 1918; ich počet sa však v dôsledku strát a opotrebovania výrazne znížil.
Po vojne boli zostávajúce kusy väčšinou prestavané na úžitkové vozidlá. Šesť tankov Schneider bolo vyslaných Španielskom do Maroka, kde bojovali v Rífskej vojne, a svoju poslednú bojovú akciu tento typ zaznamenal na začiatku Španielskej občianskej vojny.
Už pred 1. svetovou vojnou spolupracoval mechanik Charles Marius Fouché s inžinierom Édouardom Quellennecom a jeho synom Jacquesom na úpravách existujúcich pásových traktorov na podmienky egyptských a francúzskych fariem. Patril medzi ne i Holt, model 75. V tejto súvislosti sa v roku 1914 skontaktovali s inžinierom Eugènom Brillié zo spoločnosti Schneider & Co., s cieľom upraviť Castéranov trakor. Keď v tom istom roku vypukla vojna, Jacques Quellennec bol odvedený ako seržant pechoty. Stal sa svedkom toho, ako bola väčšina jeho jednotky povraždená v prvej bitke na Marne a na konci októbra bol on sám ťažko ranený. Keď sa zotavil, navrhol plány na obrnený traktor vyzbrojený guľometom, schopný ničiť nemecké guľometné hniezda. Mnohí mali v tomto období podobné nápady, no na rozdiel od väčšiny mal  Quellennec vynikajúce kontakty. Fouché sa stal podporučíkom Grand Parc Automobile de Réserve, armádnej zložky zodpovednej za motorizáciu, a Brillié bol hlavný konštruktér jednej z hlavných francúzskych zbrojoviek. Na začiatku decembra sa Quellennec stretol s Fouchém v Paríži a obaja následne navštívili Brilliého, aby mu ukázali návrhy obrneného bojového vozidla. Počas druhej návštevy Quellennec naliehal na Brilliého, aby dopravil dva traktory Holt, model 75, ktoré sa v tom čase nachádzali v Tunisku, do Francúzska na testy. Brillié nebol nápadom príliš nadšený, argumentujúc tým, že na traktore nebude dosť miesta pre posádku i zbrane. Vo februári 1915 bol Quellennec vyslaný na leteckú tréningovú vojenskú základňu a poveril Fouchého, aby sa pokúsil presvedčil Brilliého on, no bez väčšieho úspechu.Spoločnosť Schneider dostala v januári 1915 úlohu vyvinúť traktor vybavený delom. 30. januára preto vyslala svojho hlavného konštruktéra Brilliého preskúmať pásové traktory americkej firmy Holt, ktoré sa v tom čase podieľali na testovacom programe pri Aldershote v Anglicku. Po svojom návrate Brillié, predtým zapojený do konštrukcie obrnených vozidiel pre Španielsko, a zjavne bez spomenutia, že bol v tomto ovplyvnený Quellennecom, presvedčil vedenie spoločnosti aby začalo práce na vývoji obrneného bojového vozidla, založeného na šasi Baby Holt, ktoré boli objednané v počte dvoch kusov. Úmyslom bolo predať ho francúzskej kavalérii.Experimenty s pásovými traktormi Holt začali v máji 1915 v továrni Schneider. Použitý bol kolesami riadený model s výkonom 75 koní a pásový traktor s výkonom 45 koní Baby Holt, pričom sa ukázala zrejmá prevaha druhého modelu. Testované a nakoniec zamietnuté boli tiež traktory Castéran a Killen-Strait. Následne začali práce na auto-mitrailleuse blindée à chenilles ("pásový obrnený samohybný guľomet"). 16 júna prebiehali experimenty za prítomnosti francúzskeho prezidenta Raymonda Poincarého, čo viedlo k objednávke šiestich, neskôr až desiatich obrnených vozidiel pre ďalšie testy. Od júla sa vozidlo označovalo ako machine offensive à chenilles ("pásové útočné vozidlo") a bolo založené na šasi Baby Holt so závesmi predĺženými o 30 cm. V auguste boli vytvorené kresby toho, čo je dnes označované ako tracteur blindé et armé ("obrnený a ozbrojený traktor"). V septembri 1915 bol program Schneideru skombinovaný s oficiálnym vývojom obrneného stroja na prekonávanie zátarasov z ostnatého drôtu vedeného inžinierom a členom parlamentu Jules-Louisom Bretonom, známeho ako stroj Breton-Prétot. Desať z pätnástich dostupných vozidiel Baby Holt malo byť obrnených a vybavených strihačom ostnatého drôtu, ktorého bolo objednaných 7. augusta desať kusov. Táto časť projektu sa označovala ako Service Automobile. 10. septembra prebehli nové testy pred veliteľom L. Ferrusom, dôstojníkom, ktorý bol zapojený do projektu (a jeho konečného zamietnutia) tanku kapitána Levavasseura v roku 1908.
9. decembra 1915 bol demonštrovaný francúzskej armáde experiment Souain, prototyp obrneného tanku od firmy Schneider v podobe šasi Baby Holt s nitovaným pancierom. Medzi pozorovateľmi bol generál Philippe Pétain a plukovník Jean Baptiste Eugène Estienne – delostrelec a inžinier, ktorý bol vo francúzskej armáde vysoko oceňovaný pre svoje mimoriadne technologické a taktické znalosti. Závery testu prototypu tanku boli, aspoň podľa Estienna, vynikajúce, ukazujúce pozoruhodnú pohyblivosť v ťažkom teréne bojiska pri Souain. Dĺžka podvozku Baby Holt sa však ukázala byť príliš krátka na to, aby bola schopná prekonať nemecké zákopy, čo oprávňovalo vývoj dlhších pásových podvozkov pre francúzsky tankový projekt. Pre Estienna bol stroj stelesnením konceptu obrneného bojového vozidla, za ktoré loboval od augusta 1914. Už 1. decembra napísal maršalovi Joffremu list, v ktorom upozorňuje na možnosť využitia pásových traktorov Holt ako pohyblivých nosičov delostrelectva. 11. decembra Estienne nechal istého poručíka Thibiera nakresliť skeč dvoch koncepcií: jednu s šasi Baby Holt vybavenú vpredu a vzadu dodatočnými kladkami na vylepšenie schopnosti prekonávania zákopov; druhú s predĺženým závesom chráneným bočným pancierom.
12. decembra 1915 Estienne predložil Vrchnému veleniu, ktoré predstavoval generál Maurice Janin, plán na vytvorenie obrnených síl vybavených pásovými vozidlami. V pláne formuloval aj príslušné špecifikácie: Vozidlá mali vážiť 12 ton, byť chránené 15 až 20 mm pancierom. Ich rozmery doporučoval 4 metre na dĺžku, 2,6 m na šírku a 1,6 metra na výšku. Pohon s výkonom 80 konských síl mal umožňovať maximálnu rýchlosť 9 km/hod. Vozidlo malo byť schopné prekonať 2 metre široký zákop a schopné ťahať 7-tonové obrnené „sane“ vezúce 20 mužov s plnou výzbrojou a vybavením. Malo byť vyzbrojené dvomi guľometmi a 37 mm delom, schopným prestreliť obrnený štít akéhokoľvek guľometu. Posádku mali tvoriť štyria muži.20. decembra Estienne pri odchode z Paríža navštívil spolu s Ferrusom Louisa Renaulta v Boulogne-Billancourt, v márnom pokuse presvedčiť výrobcu áut aby sa zapojil do produkcie nového zbraňového systému. Ten istý deň neskôr prijali Brilliého, ktorý predstavil prácu, ktoré urobil Schneider na jeho projekte. Augustová objednávka 10 vozidiel bola potvrdená 7. decembra; 15-ho bol podpísaný oficiálny kontrakt. 22. decembra začala spoločnosť Schneider prípravy na produkciu obrneného vozidla. Naznačila, že má na rok 1916 kapacity na montáž 300 až 400 kusov. Predstavila projekt 10-tonového vozidla vyzbrojeného 75 mm delom, chráneného 10 mm pancierom z chrómovej ocele a poháňaného špeciálne vyvinutým motorom s výkonom 50 koní, ktorý umožňoval dosiahnuť max. rýchlosť 7 km/hod. 27. decembra bol dizajn upravený tak, aby zahrnul niektoré Estiennove nápady; pretože originálne nákresy sa nezachovali, nie je možné povedať, v akom rozsahu. Ten istý deň prebehli ďalšie testy s traktorom Baby Holt pri Vincennes; nasledujúci deň Estienne ďalej upresnil svoj návrh pre GHQ. Prototyp bol v prednej a zadnej časti vybavený rozšíreniami, ktoré zvýšili jeho schopnosť prekonávať zákopy, a bol úspešne testovaný 5. januára 1916.
Estienneov plán sa časovo stretol so schválením vrchného veliteľa Josepha Joffreho, ktorý 7. januára 1916 navrhol ministrovi výzbroje Albertovi Thomasovi produkciu "útočného stroja". 18. januára bol Estienne osobne prijatý u Joffreho, aby mu objasnil svoje nápady. V liste ministerstvu, s dátumom 31. január 1916, Joffre požaduje výrobu štyroch stoviek tankov typu navrhovaného Estiennom. Hoci v spoločnosti Schneider prebiehal pomerne dlhý vývoj už pred Estiennom, jeho zásadná úloha v rozhodnutí o masovej produkcii CA-1 mu zaistila historické označenie tvorcu prvého francúzskeho tanku. Estienne sa pritom na technickom dizajne vozidla podieľal iba v malej miere; už v januári 1916 bola konečná kompletácia zverená do rúk ministerskej kancelárie na čele s generálom Murettom, riaditeľom Armádnej automobilovej služby ("Army automobile service"). Mourret s Estiennom úzko nespolupracoval, ktorý tak bol v podstate vyradený z rozhodnutí technického charakteru.V januári bolo rozhodnuté o výrobe dlhšieho závesu. Schneider už pred 9. decembrom 1915 vymyslel o 30 cm dlhší systém so siedmimi pojazdovými kolesami, namiesto pôvodných piatich. Mourret prikázal postaviť alternatívny systém. Od 2. februára 1916 boli dva traktory Baby Holt 2 týždne kombinované v armádnej dielni do jedného predĺženého vozidla, caterpillar offensif allongé, poručíkom Charlesom Fouché a malou skupinou mechanikov. Dielňa bola v Billancourte a pôvodne patrila spoločnosti l'Automobilette. Výsledok bol opäť o stopu dlhší ako Schneiderov prototyp, celkovo s ôsmimi pojazdovými kolesami. Nový systém závesu nebol postavený podľa presných plánov ale improvizovane vytvorený Pierrom Lescudéom. 17. februára bol 8-kolesový prototyp, neskôr označovaný ako L'appareil n° 1 Type A ("Zariadenie Číslo 1 Typ A"), testovaný pri Vincennes, pričom ľahko prekonával zákopy široké do 1,75 m a zátarasy z ostnatého drôtu. 21. februára prebehli ďalšie úspešné testy na rovnakom mieste, keď spoločnosť Schneider predviedla na porovnanie nepredĺžené šasi Baby Holt. Vtedy sa rozhodlo, že prototyp je dostatočne dobrý na to, aby bolo možné rozhodnúť o masovej výrobe. 25. februára 1916 objednalo Ministerstvo vojny tajne výrobu 400 kusov tracteurs-chenilles type Schneider & Cie blindés ("pásových a obrnených traktorov typu Schneider"), za cenu 56 000 francúzskych frankov za kus. Z bezpečnostných dôvodov sa predstieralo, že ide o jednoduché ťažné stroje, tracteurs Estienne. Zároveň bola touto objednávkou nahradená skoršia zmluva na 10 vozidiel z 15. decembra. Fouché bol poverený vylepšením prototypu, čo viedlo k mierne zmenenému L'appareil n° 1 Type B, ktorý bol testovaný 2. marca. Ďalšie zmeny, zahrňujúce improvizovaný bočný pancier, niesli typové označenie L'appareil n° 1 Type C alebo Machine Profilée, a boli testované 17. marca. 27. februára bol Schneider požiadaný o prvú obrnenú nadstavbu z kotlovej ocele, ktorá bola koncom marca umiestnená na 8-kolesové šasi. Obrázky tohto vozidla sú často uvádzané v knihách ako "prvý prototyp Schneider CA". Ale táto celá vývojová línia, aj keď na nej bola založená oficiálna objednávka, nebola "predkom" tanku Schneider. Na jar 1916, z dôvodov, ktoré nie sú celkom jasné, došlo k zásadnej roztržke medzi francúzskou armádou a spoločnosťou Schneider. Spoločnosť vyvíjala a vyrábala svoj tank Schneider na základe vlastného 7-kolesového šasi, ktoré bolo patentované 17. januára; armáda vyvíjala 8-kolesový systém, ktorý sa stal základom pre ťažký tank Saint Chamond.
Hoci prvá objednávka hovorila o tracteurs Estienne, továrenské označenie tanku bolo Schneider CA. Význam skratky "CA" nie je jasný. Neskôr sa obyčajne pod ňou rozumelo Char d'Assaut, doslovne "bojový voz", dnes plne francúzske slovo pre "tank". Ale prídavok "CA" sa prvý raz objavil v roku 1916 pri Tracteur CA, ako ďalšom vývojovom kroku po Tracteur A (predĺžený armádny prototyp alebo L'appareil n° 1 Type A), Tracteur B a Tracteur C. Termín char d'assaut v obsahovom zmysle "tank" prvýkrát použil Estienne v októbri 1916.  Niekedy sa používalo aj obrátené označenie: Schneider AC. Kombinácia s "char" bola typicky v podobe Char Schneider. Delo ťahajúci či vlečný traktor (remorqueur), založený na šasi CA a vyrobený v roku 1918, bol označený ako Schneider CD a jeho prototypový variant porteur, zamýšľaný ako nosič ťažkého dela, CD3. To skôr naznačuje, že prípona CA bola iba produktový kód výrobcu, podobný tomu, ktorý používal Renault.
Na konci roku 1916 bol tank označovaný ako Schneider CA 1, aby sa odlíšil od odvodeného projektu tanku Schneider CA 2. V roku 1917 je Schneider CA 1 tiež nazývaný Schneider 1916, z dôvodu odlíšenia od modelu Schneider 1917, ďalšieho mena pre iný tankový projekt, Schneider CA 3. Malo to svoj pôvod v Estiennovej požiadavke z 30. januára 1917 dohodnúť sa na štandardizovanej terminológii. Generál Mourret následne navrhol používanie oficiálnych označení Schneider Modèle 1916 a Saint-Chamond Modèle 1916.
Tank bol konštrukčne jednoduchý a súčasné modely pripomína iba veľmi vzdialene. Základom bol podvozok pásového traktora Holt, ktorý mal hnacie a napínacie koleso, 8 menších pojazdových kolies a perovanie riešené kolmými vinutými pružinami. Pancier trupu bol čiastočne nitovaný, s dnom hrubým 5, stenami 11,4 mm, ktoré boli neskôr vylepšené pridaním 5,4/5,5 mm panciera (čo zvýšilo hmotnosť tanku z 12,5 na 13,5 tony). Strop mal pancier hrubý 5,5 mm. Nadstavba bola zväčša skrutkovaná. Boky a zadok mali krabicovitý tvar, predok bol tvarovo zložitejší a tvorili ho šikmé pancierové pláty, odolnejšie voči ostreľovaniu.
Základné rozmery tanku boli dĺžka 6,32, šírka 2,05 a výška 2,3 metra. Jeho dizajn sa zaraďoval do skupiny raného typu tzv. "krabicového tanku", v ktorom posádka, pohonný systém a všetka ďalšia výbava od seba neboli oddelené. Do veľmi stiesneného priestoru pre posádku, osvetleného tromi malými elektrickými lampami, sa vstupovalo cez dvojité dvere v zadnej časti tanku. Posádku tvorili veliaci dôstojník, ktorý bol zároveň vodičom (sedel vpredu v strede, vľavo bol uložený motor);  poddôstojník s funkciou delostrelca (vpravo od vodiča), dvaja guľometníci, nabíjač, ktorý asistoval delu i guľometom, a mechanik, ktorý pomáhal v prípade potreby nabíjačovi. Štyria z týchto šiestich mužov mali na svojich určených miestach medzi podlahou a stropom tanku priestor s výškou iba 1,5 m. Pritom museli stáť v dvoch úzkych uličkách; jedna bola za sedadlom vodiča a používal ju delostrelec, druhá bola viac vzadu medzi súčasťami závesov, používaná nabíjačom a guľometníkmi. Väčšina priestoru mala výšku necelý meter medzi stropom a krytmi prevodov a závesov: ak chcel mechanik nabiť pravý guľomet, musel si ľahnúť na brucho. Časťou každej posádky tanku Schneider boli tiež traja pridelení vojaci s puškou, ktorí slúžili ako akýsi druh vonkajšieho družstva a počas bitky priamo sprevádzali vozidlo.
Netradičným prvkom bol šikmý presah prednej časti šasi formovaný do špicatého "nosa", zakončený šikmo nahor smerujúcou oceľovou ostrohou. Bol navrhnutý na prerážanie a ničenie zátarasov z ostnatého drôtu s cieľom vytvárať prechody ktorými by následne prenikala pechota; pôvodne to bola vlastne hlavná úloha vozidla.
Chladič i motor bol uložený v prednej časti tanku, vľavo od vodiča. Motor mal výkon 60 koní (podľa iného zdroja 55), bol to benzínový štvorvalec Schneider (135×170 9753 cc), špeciálne vytvorený pre Schneider CA. Maximálny výkon dosahoval pri 1000 otáčkach za minútu. Bol vybavený trojstupňovou mechanickou prevodovkou a dokázal udeliť tanku maximálnu rýchlosť 8,1 km/hod. Diferenciály, ktoré spolu s brzdami tank riadili, boli umiestnené na zadnej náprave. S motorom vpredu boli spojené hnacím hriadeľom a hlavnou spojkou. Sekundárna spojka bola spriahnutá s každým ozubeným kolesom a mohla byť odpojená pri ostrom odbočení. Hlavná spojka a hlavné brzdy sa spúšťali pedálmi, škrtiaca klapka pákou. Tank bol schopný i jazdy dozadu.Riadenie tanku bolo veľmi namáhavé, pričom mal sklon k poruche prevodovky, ak sa spojka stlačila príliš energicky. V teréne dosahovalo vozidlo praktickú rýchlosť okolo 2 až 4 km/hod. Prvý prevodový stupeň na 100 rpm zodpovedal rýchlosti 2 km/hod, druhý 3,95 km/h, tretí 6,75 km/h. Pri rýchlosti 2 km/hod dokázal tank vystúpať prevýšenie so sklonom 55%. Schopnosť prekonávať prekážky, obmedzená ich výškou do 80 cm, bola vylepšená dvoma krátkymi nadstavcami, upevnenými vľavo a vpravo na zadnú dolnú časť trupu. Dolný okraj nadstavcov mal zakrivený tvar a umožňoval tak vozidlu plynulo nastúpať nad okraj zákopu, až kým sa jeho ťažisko nepresunulo a následne sa celý stroj neprehupol von. Tank dokázal prekonávať zákopy s max. širkou 1,75 metra. Brodivá schopnosť bola 80 cm.Vybavený bol dvomi benzínovými nádržami, uloženými nad motorom pod stropom vpredu vpravo a v nose, s celkovou kapacitou 145 litrov. To umožňovalo praktický dojazd cca 50 km, hoci oficiálny údaj je 80 km. Závesy pozostávali so siedmych dvojitých cestných kolies pripojených k dvom podvozkom, predný niesol tri, zadný štyri kolesá. Zadný podvozok bol odpružený dvomi menšími vertikálnymi pružinami, predný väčšími. Predné podvozky, odpružené vertikálne uloženou pružinou s úzkym priemerom, sú vzájomne spojené jarmu podobným priečnym trámom, upevnenom na spodku trupu dvomi širokými vertikálnymi pružinami, tlmiace nežiaduce pohyby pri prechode ťažkým terénom. Svetlá výška je 41 cm.Výzbroj tvorilo delo a dva guľomety:
Delo Blockhaus Schneider kalibru 75 mm bolo špeciálne vytvorené práve pre toto vozidlo, postavené na barbetu v pravom prednom rohu tanku, vo výreze trupu. Toto miesto bolo zvolené preto, lebo delostrelec musel stáť vľavo od hlavne, aby s delom mohol manipulovať. Typovo vychádzal zo 75 mm zákopového mínometu, ktorý bol upravený pridaním kompenzátora spätného nárazu a pancierového štítu; v tejto konfigurácii vážilo 210 kilogramov.
Delo strieľalo štandardnými francúzskymi 75 mm granátmi HE (vysoko explozívnymi) Model 1915, ktoré mali zredukovanú hnaciu náplň a ich dĺžka tak bola skrátená z 350 na 241 mm; jeden vážil 7,25 kg. To malo za následok zníženie úsťovej rýchlosti na 200 m/s a skrátilo maximálny dostrel na 2 200 metrov. Praktický dostrel bol cca 600 metrov, pri streľbe na menší cieľ sa musel tank priblížiť až na 200 metrov. Pohyblivosť dela bola 60° vo vodorovnej rovine, maximálny sklon nadol bol -10° a nahor 30°.
Guľomety boli určené na obranu proti pechote, išlo o typ Hotchkiss Model 1914 s kalibrom 8 mm. Boli umiestnené v poľguľovitých strieľňach na bočných stranách trupu, čo umožňovalo streľbu i paralelne s dlhou osou trupu. Pravý guľomet bol vzhľadom na väčšej potrebe miesta pre delo posunutý o niečo viac dozadu ako ľavý. Pohyblivosť guľometov bola 106° vo vodorovnej rovine, maximálny sklon nadol bol −45° a nahor 20°.Tank so sebou niesol 90 vertikálne uložených granátov. Vpravo od dela bol dobre dostupný zásobník na 20 granátov. Tri ďalšie zásobníky boli umiestnené v pravom zadnom rohu (14 granátov), naľavo od motora (32 granátov) a v ľavom zadnom rohu (24 granátov). Úplne v zadnom ľavom rohu bol vedľa neho umiestnený ďalší zásobník pre 4 000 nábojov do guľometu. V roku 1918 boli náboje uložené v podobe 50-tich pásov (každý s 96 nábojmi) s celkovým počtom 4800 nábojov.Keďže pohyblivosť dela bola obmedzená, muselo byť najskôr namierené smerom na cieľ vodičom, a to otáčaním celého tanku. Aby sa tento proces zjednodušil, bol na pravú stranu nosa tanku pripevnený malý štvorcový rám. Pri pohľade cezeň mal vodič pohľad paralelný s delom v neutrálnej pozícii. V praxi mal však veliteľ cez malé poklopy príliš obmedzený výhľad, a často musel vykláňať hlavu cez štvorcový horný poklop, aby získal prehľad o nepriateľovi. Malé obdĺžnikovité poklopy s výhľadovou štrbinou sa nachádzali pred každým guľometom. Hlavné vetranie poskytovala dlhá strešná štrbina, prebiehajúca stredom vozidla. V neskorších verziách znečistený vzduch unikal cez širokú ventilačnú mriežku v nose, pod ktorou bol zapustený pancierový plát. Na streche boli po stranách obdĺžnikovité únikové poklopy.
Vozidlá boli dodávané továrňou v štandardnej sivej farbe, ktorú používalo delostrelectvo a ďalšie armádne zložky. Označovala sa preto  často ako "delostrelecká sivá". Išlo o mierne svetlosivý odtieň. Section Camouflage pridala osobitne vytvorený komplexný pruhovitý vzhľad, pozostávajúci z úzkych vertikálnych červenohnedých, tmavo zelených a žlto okrových škvŕn, ohraničených čiernou farbou. Cieľom bolo narušiť kontúry vozidla. Pôvodná sivá farba bola zrejme prekrytá iba čiastočne; alternatívne vysvetlenie najsvetlejších škvŕn na čiernobielych fotografiách je, že mohlo ísť o svetlozelený odtieň. Neskôr bola používaná jednoduchšia schéma s rovnakými odtieňmi tvoriacimi väčšie nepravidelné škvrny, znovu ohraničené čiernou. V prvých bojových akciách sa ukázalo, že nemeckí strelci sústreďujú paľbu na priezory. Aby sa im sťažila ich identifikácia, v lete 1917 sa na pôvodný maskovací náter aplikovala schéma navzájom sa krížiacich tenkých vertikálnych a horizontálnych tmavosivých pruhov. Pruhy pokračovali guľometné strieľne na bokoch, pričom vynechávali okrúhlu oblasť a vytvárali tak dojem falošného priezoru.
Jednotlivé tanky Schneider CA mali seriálové čislo od 61001 do 61399. Prvé taktické označenia pozostávali z jednoduchých čísiel, aby sa odlíšil jednotlivý tank od jednotky. Na začiatku roka 1917 používali bojové jednotky malé nenápadné symboly hracích kariet; každý zobrazoval jednu zo štyroch batérií v skupine (groupe). Tieto boli spejované bielou farbou na bok tanku, často v kombinácii s identifikačným číslom vozidla.
Počas výroby bol tank postupne vylepšovaný, čo spôsobovalo ďalšie výrobné odklady. Od 245-ho vyrobeného kusu malo každé vozidlo automatický štartér, spúšťaný pákou, keďže pôvodný manuálny systém neumožňoval dostatočne rýchlu odpoveď na meniacu sa situáciu na bojisku. Tiež sa zistilo, že vozidlo je nedostatočne chránené. Po prvom nasadení britských tankov Mark I 15. septembra 1916, Nemci začali práce na konštrukcii protitankových zbraní. Jedným z ich opatrení bolo nasadenie Kerngeschoss alebo „K-náboja“, s projektilom s jadrom z tvrdenej ocele a protipancierovým účinkom. Aby tomu Schneider odolal, od 210-ho vozidla bol každý tank dovybavený 5,4 mm pancierovými plátmi v prednej časti a bokoch, pričom tieto pláty boli uložené tak, že medzi nimi a hlavným pancierom bol 4 cm široký priestor. No aj bez tohto vylepšenia malo byť predné plátovanie odolné voči paľbe K-nábojmi do vzdialenosti 200 m a väčšej, a to z dôvodu 60-stupňového sklonu, ktorý tak vytváral efektívnu hrúbku panciera v línii paľby 22,8 mm. Počas jari 1917 bolo existujúcim vozidlám doplnené pancierovanie (na tzv. verziu surblindé) v armádnej manufaktúre v Champlieu. Niektoré vozidlá, napríklad tank so sériovým číslom 61213, boli vybavené dodatočnými pancierovými plátmi na kolmých predných plochách, vrátane prídavného štvorcového štítu okolo delovej hlavne. 1. apríla 1917 z 208 dostupných tankov bolo dovybavených iba sto. Žiadny zo starších tankov v tomto čase ešte nedostal nový štartér, táto časť modernizačného procesu trvala až do konca leta.Prvé bojové nasadenia ukázali, že zásobníky paliva po zásahu delostreleckou paľbou často vybuchovali. Aby sa tomu zabránilo, zásobníky boli nahradené palivovými nádržami s dvojitou stenou, vyplnenou plsťou, zachytávajúcou úniky benzínu. Ďalej boli tieto nádrže, každá s objemom 80 litrov, presunuté na bezpečnejšie miesto, pod pancier ale mimo ale mimo samotné teleso tanku, do vertikálnych obdĺžnikovitých oceľových boxov vpravo a vľavo od zadných dverí. To si vyžiadalo konštrukciu dodatočného únikového východu na ľavej strane vozidla. 8. septembra 1917 dostalo túto novú konfiguráciu iba 12 tankov. 21. marca 1918 bolo všetkými tromi hlavnými vylepšeniami vybavených 245 tankov.Počas testovacej fázy a produkcie boli vykonané ďalšie početné drobnejšie modifikácie. Prvá zahŕňala vylepšený chladiaci systém a lepšiu ventiláciu, ako prevenciu hromadenia oxidu uhoľnatého, ktorý by inak hrozil zadusiť posádku do jednej hodiny. Aby sa zabránilo vnikaniu nečistôt do šasi, na spodok vozidla bol pridaný pancierový plát. Neskoršie dodatky boli periskop, výfuk a komunikačná rúrka. V roku 1917, aby sa umožnil určitý stupeň komunikácie s vyšším velením, okolitými tankmi a pechotou, bol na okraj strešného okna pripevnený sklopný kovový štít. Jeho zadná časť bola natretá výraznou trojfarebnou horizontálnou červeno-bielo-červenou trikolórou. Keď sa tento štít pomocou oceľového kábla zvnútra tanku zdvihol, ukazoval spriazneným pozorovateľom vzadu pozíciu tanku. Existovalo viacero verzií tohto systému, líšiacich sa umiestnením a tvarom štítu. Špeciálne bol určený na signalizáciu pechote, že je bezpečné pokračovať potom, čo tank neutralizoval všetky guľometné postavenia nepriateľa.
Niektoré vylepšenia sa zvažovali, no neboli nakoniec aplikované. K tým jednoduchším patrili úpravy pásov na zlepšenie priľnavosti.  Tiež sa pôvodne uvažovalo o použitý blokov peroxidu sodného ("oxylitu") na odstraňovanie oxidu uhoľnatého, no vzhľadom na riziko požiaru sa od toho upustilo.Prvý test s vybavením francúzskeho tanku rádiostanicou sa konal v lete 1917, pričom tento bol vybavený 12-metrovou prútovou anténou s dosahom 8,5 km. Po druhom teste so 14-metrovou anténou 18. augusta 1917, kde sa otestovala možnosť kontaktu s lietadlom vzdialeným 2 km, (za predpokladu, že tank stál) rozhodlo sa o vybavení veliteľských tankov dvoch jednotiek, AS 11 a AS 12, rádiovým setom Émitteur 10.Oveľa ďalej zachádzali rané návrhy na zásadnú zmenu dizajnu, implementovateľné počas výroby. Boli inšpirované nešikovným rozložením, v ktorom, aby sa obmedzila šírka tanku, bola hlavná zbraň inštalovaná do nevyhovujúcej pozície. 1. decembra 1916 istý poručík Saar odoslal náčrty ukazujúce vozidlo, na ktorom bolo 75-mm delo nahradené 47-mm delovou vežou, počet guľometov sa zvýšil na 6, počet priezorov na 11 a motor bol uložený v strednej časti tanku. 28. a 29. decembra 1916 Schneider uvažoval o presune 75-mm dela do oblasti nosa vozidla s horizontálnym uhlom 120°.
V pôvodnom kontrakte z 25. februára 1916 bolo stanovené, že všetkých 400 kusov bude dodaných v tom istom roku: prvá stovka do 25. augusta a posledná do 25. novembra, teda všetky vozidlá do 9 mesiacov. Pretože Schneider nemal skúsenosti s produkciou pásových obrnených bojových vozidiel a chýbal i skutočný pilotný model, išlo o značne optimistický predpoklad. Schneider sa tiež domnieval, že bude schopný do výroby zapojiť ako subkontraktora iného veľkého francúzskeho armádneho producenta, Forges et Aciéries de la Marine et d'Homécourt. Ten však pokračoval vo vývoji alternatívneho prototypu objednaného Mourretom, ťažkého tanku Saint Chamond. Výsledkom bolo, že prvý prototyp mohol byť Ministerstvu výzbroje prezentovaný až 4. augusta. Sesterská spoločnosť Schneideru, Société d'outillage mécanique et d'usinage d'artillerie alebo SOMUA v Saint-Ouen blízko Paríža bola schopná dokončiť prvé šasi pre tank až 5. septembra. To bolo následne 8. septembra dopravené do tréningového centra v Marly. Prvé armádne testy prebehli 12. septembra. V deň pôvodnej konečnej dodávky 400 vozidiel ich bolo v skutočnosti vyrobených iba osem; 4. januára 1917 ich bolo tridsať dva. Čo bolo ešte horšie, išlo o tréningové vozidlá, nevybavené tvrdenou, ale iba boilerovou oceľou.Koncom januára sa produkcia zvýšila na 3 až 4 kusy denne. Ale čoskoro došlo znovu k poklesu, pretože nový vrchný veliteľ Robert Nivelle vydal príkaz, aby dostala prioritu výroba vlečného traktora Schneider CD. Výsledkom bol pokles produkcie zo 70-tich tankov medzi 28. januárom a 27. februárom na 60 ďalší mesiac a na iba dvadsať v období medzi 28. marcom a 12. aprílom. 15. marca bol celkový počet tankov dodaných armáde 150; 1. apríla tento počet stúpol na 208, k 1. júnu na 322. Potom sa produkcia takmer zastavila, hlavne z dôvodu poklesu záujmu o tento typ a potrebe vyrábať dostatočný počet náhradných dielov. Počet vyrobených kusov dosiahol 340 30. septembra 1917, 370 1. decembra a 372 19. decembra. Kompletná objednávka bola dokončená až v auguste 1918. Celková cena projektu bola okolo 50 miliónov francúzskych frankov. Oficiálne továrenské dodávky boli 50 v roku 1916, 326 v roku 1917 a 24 v roku 1918. Z nich 397 bolo zaradených do francúzskej armády.Na začiatku roka 1917 bolo jedno vozidlo dodané do Talianska. Tank bol Talianmi objednaný potom, čo kapitán Alfredo Bennicelli sledoval prvé francúzske armádne testy v septembri 1916. Jedno vozidlo bolo v roku 1917 testované a nasadené na fronte v pohorí Kras. Tu zanechalo priaznivý dojem a na jeseň 1917 talianske vrchné velenie žiadalo nákup 20-tich tankov Schneider alebo technológií schopných ho vyrábať. Od tohto plánu sa upustilo po ťažkej porážke talianskej armády v bitke pri Caporette. Jej vrchné velenie tentoraz žiadalo vybavenie oveľa väčším počtom tankov, požadujúc import alebo výrobu 1500 Schneiderov. Keď sa ukázalo byť zrejmé, že francúzsky priemysel nemá kapacity, ktoré by boli schopné tieto požiadavky naplniť, rozhodlo sa o produkcii lacnejšieho a modernejšieho typu FIAT 3000, kópie modelu Renault FT.
Bojové nasadenie tankov vyžadovalo tréning posádky a vytvorenie operačných jednotiek či skupín. 14. júla 1916 začal Estienne pracovať na vytvorení tréningového centra vo Fort du Trou-d'Enfer, pevnosti pri Marly-le-Roi. Z dôvodu utajenia bolo toto miesto oficiálne pridelené k 81. regimentu ťažkého delostrelectva. 15. augusta bol tábor formálne otvorený a rýchlo naplnený odvedencami, väčšinou mladými dobrovoľníkmi z rôznych francúzskych armád. V Marly dostala posádka prvé inštrukcie: základy údržby a výdatný tréning jazdy so zameraním na prekračovanie zákopov, vyhýbanie sa kráterom po výbuchoch a prerážanie stromov a múrov. Pretože spočiatku neboli k dispozícii žiadne vozidlá Schneider, namiesto nich sa používali traktory Holt; neskôr bolo nasadené tréningové šasi s boilerovej ocele, s odstránenou nadstavbou nahradenou ochranným dreveným rámom. Od jari 1917 bolo na tieto účely používaných sedem vozidiel. Na tréning jednotiek a skúšky ostrej streľby, vyžadujúce rozsiahlejšiu plochu na manévre, bol 30. augusta 1916 založený tábor pri Cercottes. Ten dostal svoje prvé tréningové vozidlá 17. novembra 1916. Aby sa lepšie zoznámili s mechanickou stránkou tankov, väčšina posádky musela na približne mesiac Cercottes opustiť a pracovať ako stážisti v továrni SOMUA. Nové vozidlá boli normálne dodávané najskôr do Cercottes. V roku 1917 sa báza v Cercottes rozšírila až na 5000 mužov, pričom väčšina z nich sem bola vyslaná svojimi jednotkami s cieľom zbaviť sa nežiaducich elementov. To prinútilo vedenie bázy znížiť celkový počet opätovným presunutím časti mužov. 28. septembra 1916 bolo založené veľké inštruktážne centrum v Champlieu, južne od Compiègne. Toto miesto, blízko frontovej línie a oficiálne časť bojovej zóny, mohlo slúžilo pre konečný tréning a vysielanie vycvičených jednotiek armádam, ktoré ich potrebovali. Nachádzali sa tu tiež opravovne tankov. Bázy v Cercottes a Champlieu používali okolo 64 tankov čisto na tréningové účely, obmedzujúc tak opotrebovanosť bojových vozidiel.
Francúzska armáda nemala v úmysle vytvoriť nezávislé tankové sily; jednotky mali byť súčasťou delostrelectva, čo sa odrážalo aj v organizačnej terminológii. Základné jednotky boli oficiálne nazývané Groupes (skupiny, prápory), ale mali označenie „AS“, ako Artillerie Spéciale. Každá skupina pozostávala zo štyroch batérií, batéria mala 4 tanky. Celkový oficiálny počet tankov skupiny tak bol teoreticky 16, no štvrtá batéria bola skôr záložná, určená primárne ako zdroj náhradných vozidiel a posádok pre ostatné tri batérie. Mala takisto oficiálne o jeden tank menej a tak kompletný počet skupiny AS bol 15 vozidiel. Aktuálna operačná sila sa však výrazne rôznila, hlavne pre časté poruchy. Personálnu zložku tvorilo 12 dôstojníkov – každý velil jednému tanku z troch štandardných batérií – 16 poddôstojníkov a 110 vojakov nižších hodností. V praxi boli často do boja nasadzované štyri batérie s tromi tankmi, čo umožňovalo väčšiu taktickú flexibilitu. Prvé jednotky Schneider CA sa formovali od 17. novembra 1916. Šesť AS skupín dolo vytvorených do konca januára 1917, tri ďalšie vo februári a tri v marci a ďalšie dve v apríli a dve v máji – celkovo teda 17 nasaditeľných Groupes, očíslovaných AS 1 – 17. Tri ďalšie boli vytvorené  2. júna 1917: AS 18, 19 a 20, ale boli takmer okamžite rozpustené, ich posádky precvičené na tankové jednotky Saint Chamond. Medzi 1. marcom a májom 1917 boli AS kombinované do piatich väčších jednotiek, nazývaných Groupements, s rôznou silou. V máji 1918 boli tri zo štyroch ešte existujúcich Groupements, I, II a IV, pripojené k trom bataliónom ľahkých tankov Renault FT a vytvorili tak väčšie Régiments de Artillerie Spéciale (RAS), s číslami 501e, 502e a 504e.
Estienne dúfal, že vytvorí silnú a veľkú útočnú silu predtým, ako svoje tanky pošle do boja. Zásadne nesúhlasil s, v jeho očiach predčasným, použitím britských tankov v septembri 1916, len dva mesiace po prvých dodávkach typu Mark I. Ale politické okolnosti ho prinútili nasadiť Artillerie Spéciale skôr, ako nadobudla plnú silu a posádky boli adekvátne vycvičené. V decembri 1916 bol Robert Nivelle menovaný vrchným veliteľom francúzskych síl s predstavou, že jeho taktická inovácia „postupujúcej baráže“ zabezpečí rýchly kolaps nemeckého frontu. Nivelle, ktorý nebol naklonený nezávislému nasadeniu obrnencov, dúfal, že dovtedy vyrobené tanky by mohli mať určité pomocné využitie v ním plánovanej ofenzíve. Nakoniec sa však Nemci o úmysle Francúzov dozvedeli; strategická výhoda tak bola stratená a informácia umožnila Nemcom posilniť ohrozené oblasti frontu; nešlo ani o taktické prekvapenie, pretože bolo už známe, že Francúzi tanky majú a že v dohľadnej dobe budú nasadené do bojov. Nasadenie troch skupín AS, zostavených na frontovej línii blízko Beuvraignes koncom marca 1917, s cieľom využiť možný úspech ofenzívy Tretej armády, muselo byť nakoniec odvolané, pretože Nemci sa strategicky stiahli na Hindenburgovu líniu. Nakoniec tankové jednotky museli podporiť útok Piatej armády pri Aisne a boli koncentrované v 9 km širokej oblasti južne od Juvincourt-et-Damary, zvolenej pre jej pevný podklad. Nemci v tejto oblasti vytvorili silný pás obrany, bránený štyrmi divíziami Bavorskej armády, zasahujúci do hĺbky až 9 km a rozdelený do štyroch hlavných zákopových systémov. Francúzsky plán útoku počítal s obsadením prvých dvoch zákopových systémov pechotou do štyroch hodín, pričom tátom mala postupovať za postupujúcou barážovou delostreleckou paľbou. Následne mali tanky okamžite využiť tento úspech a pokračovať v ofenzívnom tlaku s rýchlym postupom k tretiemu systému zákopov, priamo nasledované pechotou; spoločne mali dobiť tretiu a štvrtú radu zákopov. Takto vytvorený "Strategický prielom", spolu s ďalšími súbežnými útokmi mal byť využitý na hlboké prieniky veľkých rezervných armád pechoty, ktoré by obišli Hindenburgovu líniu z juhu. Do ofenzívy boli zapojené tri Groupements. Dve z nich, pomenované podľa svojich veliteľov Louisa Bossuta a Louisa Léonarda Chaubèsa, boli pripojené k 32. a 5. armádnemu zboru a mali útočiť od prvého dňa. Groupement Bossut bola zložená s piatich groupes: AS 2, 4, 5, 6 a 9, s celkovým počtom 80 tankov, keďže AS v tejto fáze vojny operovali s plnou silou štyroch batérií po štyroch tankoch. Groupement Chaubès, vytvorená 8. marca, zahŕňala AS 3, 7 a 8, so 48 tankmi.  Každá Groupement bola posilnená zásobovacou a opravnou jednotkou (Section de Réparations et de Ravitaillement), ktorá bola vybavená dvomi nevyzbrojenými tankmi Saint Chamond, niekoľkými traktormi Baby Holt a dvomi nevyzbrojenými tankmi Schneider CA, ktoré ťahali vlečky Troy s palivom. Celkovo teda bolo nasadených 132 vozidiel Schneider, do toho času najväčšia tanková sila v histórii.  13. apríla sa tankové jednotky zhromaždili za frontovou líniou. Tu sa spojili s podpornými skupinami pechoty: päť z 154e R.I. (165e D.I.) pre Groupement Bossut a tri z 76e R.I. (125e D.I.) pre Groupement Chaubès.
Nivellova ofenzíva začala skoro ráno 16. apríla 1917. V oblasti, kde operovali tanky, sa prvým vlnám francúzskej pechoty za cenu veľmi ťažkých strát podarilo dobiť prvé dva systémy nemeckých zákopov tak, ako bolo plánované. Francúzske delostrelectvo bolo počtom nedostačujúce na to, aby dokázalo dlhodobo udržať barážovú paľbu a zlikvidovať početné delostrelecké batérie protivníka. Stav ešte zhoršila vzdušná nadvláda Nemcov, ktorá umožňovala lietadlám presne navádzať nemeckú obrannú paľbu na postupujúce francúzske jednotky. Groupement Chaubès utrpela značné straty ešte predtým, ako vôbec opustila francúzske línie. Keď krátko poobede dorazila na frontovú líniu, musela asistovať pechote pri čistení druhej zákopovej línie od zvyškov nemeckých obrancov. Tí pri objavení sa francúzskych tankov nespanikárili, ale tak, ako boli trénovaní, ukryli sa pred nimi, a po ich prechode naďalej zamestnávali francúzsku pechotu. Na konci dňa sa ukázalo, že vzhľadom na straty nie je francúzska pechota schopná v ofenzíve pokračovať a posledné preživšie tanky sa museli stiahnuť.Viac na východ, severne od dediny Berry-au-Bac, po ktorej bola neskôr celá tanková akcia nazvaná, bola Groupement Bossut úspešnejšia. Podarilo sa jej prekročiť viaceré zákopové línie, utrpela iba menšie straty a koncom rána pokračovala v ofenzíve. Ale okolo 11:00 hod Bossutov tank Trompe-la-Mort, idúci na čele útoku a nesúci trikolóru (tzv. fanion) posvätenú v Sacré-Cœur na Montmartri, dostal priamy delostrelecký zásah, ktorý zabil väčšinu posádky, vyhodil Bossututa z bočného vstupu, odkiaľ viedol útok a zabil ho zásahom črepiny do srdca. Napriek tomu pokračovali Schneidery v postupe a prenikli niekoľko míľ plytkým údolím k tretej línii nemeckých zákopov. Oslabená pechota však už nebola schopná tanky nasledovať, čo ich prinútilo počkať na rezervné jednotky. Niekoľko hodín sa preto pohybovali tam a späť dobitým územím, aby neposkytovali nepohyblivý terč pre nemeckých delostrelcov. Napriek tomu bolo viacero vozidiel zasiahnutých, keďže booli v priamej línii viditeľnosti batérií z okolitých kopcov. Bočné útoky bavorských Sturmtruppen boli odrazené. Podvečer pechota spolu s tankmi dobyla tretiu líniu nemeckých zákopov a dosiahla tak vrchol francúzskeho postupu počas celej tzv. druhej bitky o Aisne. Schneidery potom ustúpili, znovu utrpiac straty pri delostreleckej paľbe.
Nivellova ofenzíva bola veľkým sklamaním, demoralizovala francúzskych vojakov a viedla k vzburám a hromadným dezerciám v armáde. Pocit zlyhania postihol aj tanky Schneider. Ich straty boli skutočne ťažké: 76 zo 128 útočiacich tankov bolo zničených. Veľa z nich zhorelo: celkovo 57, 31 v Groupement Bossut a 26 v Groupement Chaubès. Väčšinu zapálilo nemecké delostrelectvo: 23 vozidiel Groupement Chaubès a 15 Groupement Bossut bolo zasiahnutých nepriamou paľbou; druhá skupina mala 14 tankov s priamym zásahom. Vyšetrovanie ukázalo, že väčšina vozidiel mala ešte zvýšené riziko požiaru: aby kompenzovali obmedzený dojazd, boli vzadu pripevnené dva 50 litrové kanistre a niektoré posádky dokonca uložili tretí kanister dovnútra; niekde boli dokonca zvonku upevnené zásoby streliva; každý tank mal fľašu éteru, ktorý po zmiešaní s benzínom poskytoval vyšší výkon a na zvýšenie bojovej morálky boli na začiatku boja rozdávané tri litre tvrdého alkoholu. Tiež ľudské straty boli vysoké: zahynulo 180 zo 720 členov posádok a 40% podpornej pechoty. Boli však aj pozitívne správy: z bojového poľa sa podarilo zachrániť 20 poškodených tankov, všetky útoky nepriateľskej pechoty zlyhali a vrstvený pancier sa ukázal byť odolnejší proti ručným zbraniam a delostreleckým črepinám než sa čakalo. Hlavná technická sťažnosť bola na zlú viditeľnosť vodiča a strelcov z vozidla. Taktické poučenie z boja bolo, že tanky sa musia viac rozptýliť, aby sa lepšie vyhli delostreleckej paľbe a musia viac spolupracovať s pechotou.Groupement III, ktorej velil kapitán Henri Lefebvre, mala 17. apríla pri Moronvilliers podporovať útok Štvrtej armády. Pozostávala z dvoch skupín Schneiderov, AS 1 a AS 10, doplnenených niekoľkými tankmi Saint Chamond. Keď počiatočné útoky pechoty v značnom rozsahu neuspeli, tankový útok bol odvolaný, aj s prihliadnutím k udalostiam predchádzajúceho dňa.
Napriek celkovému zlyhaniu Nivellovej ofenzívy a následným vzburám a dezerciám, francúzske najvyššie velenie sa v máji 1917 pokúsilo využiť koncentráciu síl pri Aisne aspoň na dobitie povestných pozícií pri Chemin-des-Dames. Časť plánu mala obmedzený, no strategicky dôležitý cieľ: nemecký saillant východne od Laffaux, kde sa časť Hindenburgovej línie obtáčala o Chemin-des-Dames, pomenovaná po návrší Moulin-de-Laffaux. Útok mal byť podporovaný Groupement Lefebvre. Na zlepšenie spolupráce s pechotou bol Groupement posilnený bataliónom pechoty 17e Bataillon de Chasseurs à Pied, špeciálne trénovaným v kombinovanej zbraňovej taktike. Koordinácia s delostrelectvom bola vylepšená špeciálnym pozorovacím lietadlom, chráneným šiestimi stíhačkami SPAD VII, ktorého úlohou bola identifikácia nemeckých protitankových batérií a ich následne zameranie pre protibatériovú delostreleckú paľbu; malo tiež hlásiť polohu tankov vyššiemu veleniu.Generálna ofenzíva začala 5. mája. Kým väčšina útokov pechoty pozdĺž Chemin-des-Dames v tento deň skončili krvavými porážkami, útok tankov na Moulin-de-Laffaux z väčšieho rozsahu splnil svoje strategické ciele. Schneidery, postupujúce nie za sebou ale v rade vedľa seba, využili počiatočné dobitie prvej línie zákopov protivníka pechotou, prekročili druhú líniu a potom asistovali pechote v ťažkých bojoch s nemeckými rezervami. Nakoniec bola väčšina tankov vyradených z boja a musela byť ponechaná za postupujúcou pechotou. Ich vyzdvihnutie sa ukázalo problematickým, pretože búrky zmenili pôvodne pevný kriedový podklad na veľmi šmykľavý; navyše bol terén veľmi ťažký, pokrytý ruinami a krížený roklinami. Väčšina vozidiel bola opravená počas noci, ale pôda bola tak rozmáčaná, že šiesteho bola nasadená iba jedna batéria zo štyroch. Napriek tomu si Schneidery urobili dobré meno. Z 33 tankov bolo úplne zničených iba 5, z nich boli iba 3 Schneidery. Straty medzi posádkami sa vyšplhali na číslo 55, tri smrteľné.
V čase nástupu dezercií bol za hlavného veliteľa francúzskej armády ustanovený Philippe Pétain. Pokúsil sa vrátiť jej dôveru tým, že sa nepúšťal do prehnane ambicióznych útočných plánov. Až v roku 1918, kedy príchod amerických vojakov a nových obrnených vozidiel mohol nakloniť rovnováhu síl v prospech Dohody, začal uvažovať o veľkých ofenzívach. Jeho moto bolo: J'attends les Américains et les chars ("Čakám na Američanov a tanky"). No zostať úplne pasívny by podlomilo morálku; aby ju podporil, bola realizovaná séria veľmi starostlivo pripravených ofenzív malého rozsahu, pri ktorých bol zaručený úspech vďaka veľkej početnej a materiálnej prevahe, najmä v delostrelectve. 23. októbra 1917 Pétain jediným úderom zabral notoricky známy hrebeň Chemin-des-Dames, vrátane pevnosti La Malmaison. Útok bol podporovaný Groupement Chaubès, v tom čase pozostávajúcej z AS 8, 11 a 12. V dôsledku aprílových strát mala každá AS iba dvanásť tankov. Vrátane podporných vozidiel bol celkový počet Schneiderov 41. Útoku sa zúčastnila aj skupina dvadsiatich tankov Saint Chamond. Veliteľské tanky skupiny AS 11 a AS 12 boli v tento deň prvými francúzskymi tankmi vôbec, ktoré použili v boji rádiové spojenie.V bitke tanky nezohrali rozhodujúcu úlohu. V dôsledku dopravnej zápchy mnohé z nich dokonca neboli schopné ani opustiť svoje vlastné línie; mnoho ďalších vyradili poruchy alebo zapadli v močiari skôr, ako sa dostali do kontaktu s nepriateľom. Ale tie, ktoré sa priamo zapojili do boja, efektívne spolupracovali s pechotou. Prízemná hmla kryla vozidlá pred delostrelectvom protivníka a vrstvené brnenie odolávalo nemeckým guľometným nábojom Kerngeschoss. Straty boli preto nízke; dva tanky zhoreli a padlo menej ako 10 % posádok. Šesť vozidiel, ktoré museli byť v máji opustené pri Moulin-de-Laffaux, bolo teraz možné zachrániť.Napriek ich skromnému zapojeniu tak bola potvrdená efektivita nasadenia tankov, ktorá oprávňovala plánované rozšírenie tankových síl. Počas troch bitiek v roku 1917 tanky Schneider obsadili 175 cieľov protivníka. Straty zahŕňali v tom istom roku 86 vozidiel.
Francúzske velenie sa rozhodlo zahájiť v lete 1918 ofenzívne akcie veľkého rozsahu, profitujúc s rastúceho počtu obrnených bojových vozidiel. V tomto bode vojny, menej ako rok po ich prvom nasadení, boli už tanky Schneider považované za zastarané. Napriek tomu stále tvorili zásadnú časť tankových síl: vývoj ich nástupcu na miesto stredného tanku, Schneider Modèle 1917, bol zastavený; ľahký Renault FT ešte nebol vyrábaný v dostatočnom počte, najmä verzia so 75 mm kanónom; ťažký Saint Chamond mal obmedzené použitie, takže Schneidery museli dodať potrebnú palebnú silu. Ich trvajúca dôležitosť sa stala zrejmou v okamihu, keď boli 21. marca 1818, kedy bolo v operačnom nasadení 245 tankov Schneider, francúzske plány narušené nemeckou jarnou ofenzívou; masívnym útokom pechoty, ktorý bol umožnený uzatvorením Brestlitovského mieru dovoľujúcim Nemecku presunúť jadro svojich síl na západný front. V apríli došlo k malým protiútokom na rieke Somma, ktorých sa zúčastnil menší počet tankov Schneider: päť vozidiel piateho pri Sauvillers-Mongival (podpora útoku pechoty smerom na Adelpar, pri ktorom boli zničené dva tanky), šesť siedmeho pri Grivesnes (podpora protiútoku 355. pešieho pluku, ktorá zásadne prispela k jeho úspechu) a dvanásť osemnásteho apríla pri Bois de Sénécat, západne od Castelu (AS3, úspešný útok). 28. mája, takisto pri Somme, dvanásť vozidiel (AS 5) podporujúcich Americké expedičné sily zaútočilo v bitke o Cantigny; bolo to prvý raz v histórii, kedy americkí vojaci bojovali v súčinnosti s tankmi. Spočiatku bola nemecká ofenzíva smerovaná najmä proti Britskému expedičnému zboru, ale keď nakoniec v snahe o rozhodujúci prielom vo vojne zlyhala, koncom mája sa Nemci obrátili proti Francúzom v tretej bitke na Aisne. Nemecký postup ohrozoval základňu Champlieu, ktorá bola preto opustená, čo ťažko narušilo opravy a údržbu tankov Schneider. Na začiatku júna ofenzívy vytvorili vo francúzskych líniách veľké "výbežky" v okolí Compiègne a Erich Ludendorff sa rozhodol ich zničiť v tzv. operácii Gneisenau. Čoskoro sa situácia stala pre Francúzov kritickou, keďže nemecký úspech by otvoril cestu na Paríž. 11. júna boli tanky po prvýkrát masovo použité v mobilnom protiútoku v bitke o Matz. Hoci väčšina vozidiel boli tanky Saint Chamond, na útoku sa podieľali aj dve Groupements (II a III) tankov Schneider v celkovom počte 75 vozidiel. Koncentrácia francúzskych obrnencov, ktorá napadla bok nemeckého útočného klinu, úspešne zastavila nemecký postup a operácia Gneisenau tak bola zastavená. Úspech však stál vysokú cenu: Francúzi stratili 35 Schneiderov. Na západe "výbežku" došlo 9. júla k malému miestnemu protiútoku, pomenovanému po farmách Porte a Des Loges, ktorý bol podporovaný 15 tankmi Schneider z AS 16 a AS 17.
15. júla 1918 začali Nemci svoju poslednú veľkú ofenzívu, útok na Reims v druhej bitke na Marne. Ich postup sa čoskoro spomalil a dostal ich do veľmi zraniteľnej situácie, s príliš natiahnutými zásobovacími líniami a vyčerpanými vojakmi bez dobre opevnených pozícií. 18. júla začali francúzske a americké divízie spolupracujúce so značným počtom tankov veľkú ofenzívu, známu ako bitka pri Soissons, v ktorej prvý raz od roku 1914 sily Dohody na Západnom fronte zaznamenali významný postup a zredukovali výbežok frontu, ktorý Nemci získali počas tretej bitky na Aisne. Na tejto operácii sa podieľali tri  Groupements Schneiderov (I, III a IV) spolu s ďalšími 123 vozidlami; bolo to ich druhé najväčšie nasadenie počas vojny. Bitka bola pre Nemcov strategickou katastrofou, viedla k zničeniu značnej časti ich síl a začala obdobie takmer neustále pokračujúcich ústupov. Hoci konečne nastal stav, ktorý vyhovoval ofenzívnej úlohe pre ktorú boli Schneidery vytvorené, nemohli významnejšie zasiahnuť z dôvodu zdecimovania svojich stavov. 1. augusta 1918 klesol počet do boja nasaditeľných tankov Schneider na 50. Keďže v rovnakom mesiaci bola zastavená ich produkcia, straty nemohli byť nahradené a naopak zintenzívnenie bojov viedlo k ich rýchlejšiemu opotrebovaniu. Následkom bolo to, že nasaditeľné počty tankov zostali nízke; 40 vozidiel k 1. septembru, 60 k 1. októbru, 51 k 1. novembru. Adekvátne k tomu v nasledujúcich operáciách nasadenie Schneiderov už nikdy nedosiahlo počty z júla 1918.
16. augusta tri skupiny s celkovým počtom 32 tankov útočili blízko Tilloloy; 20. augusta sa jedna skupina dvanástich tankov podieľala na bojových akciách v blízkosti Nampcel. 12. septembra Groupement IV s 24 tankmi podporila Američanov v bitke o Saint-Mihiel. Od 26. septembra, počas bitky o Argonský les, pokračovala Groupement IV v podpore Američanov s 22 tankmi, Groupements I a III podporovali francúzsku 4. armádu s 34 vozidlami. Počas októbra sa väčšina Schneiderov spamätávala s poškodení, pričom nemecká špionáž predpokladala, že tento typ už bol definitívne vyradený, nahradený novším a efektívnejším tankom Renault FT. V skutočnosti sa plánovalo znovu nasadiť približne 40 Schneiderov vo veľkej ofenzíve v Lotrinsku, ktorá mala začať 11. novembra. V tento deň však 1. svetová vojna skončila podpísaním prímeria s Nemeckom.
Počas bojov v roku 1918 tanky Schneider obsadili, resp.zničili 473 cieľov protivníka. Vo vojne boli ich celkové straty 308 kusov, 86 v roku 1917 a 222 v 1918: 301 bolo zničených delostrelectvom, tri mínami, tri protitankovými puškami a jeden neznámou príčinou.Po vyradení z bojovej línie slúžili ešte ako tréningové vozidlá a pásové ťahače. Nadbytočné kusy sa Francúzsko snažilo predať do zahraničia, no bez veľkých úspechov. Taliansko sa dostalo k jedinému kusu, ktorý slúžil ako skúšobné a tréningové vozidlo.
Prvé projekty s cieľom vytvoriť nové verzie tanku Schneider CA boli založené na jeho pôvodnom dizajne. 27. septembra 1916 Estienne napísal Hlavnému štábu memorandum, v ktorom načrtol svoje predstavy o podobe možného veliteľského tanku. Vzal do úvahy, že tankové jednotky neútočia iba na statické pozície protivníka ale musia tiež na bojovom poli manévrovať proti pohybujúcim sa nepriateľským vojakom. Preto predvídal, že ich velitelia budú potrebovať pohyblivejšie vozidlá s pancierom a výzbrojou koncentrovanou v prednej časti, aby mohli viesť prenasledovanie alebo kryť ústup. Pre tieto účely bol potrebný variant vybavený vežou s 37 mm delom a jedným alebo dvomi guľometmi vpredu a nie na bokoch, chránený 15 mm pancierom, štvorčlennou posádkou a maximálnou rýchlosťou aspoň 10 km/hod. Malo by byť postavených 50 takýchto vozidiel. 2. októbra Joffre požadoval výrobu päťdesiatich voitures cuirassées de commandement. 13. októbra mal Schneider na papieri pripravený dizajn; 17. októbra bola objednávka potvrdená Mourretom. Do konca roku 1916 bola pripravená "napodobenina" pod označením Schneider CA2. 26. a 27. marca 1917 bol v Marly testovaný prototyp vyrobený z bojlerovej ocele, možno identický s "napodobeninou". Mal štandardný podvozok Schneider CA, ale jeho trup bol výrazne skrátený a typický "nos" zmizol. 75 mm kanón bol nahradený cylindrickou vežou uloženou v zadnej časti trupu, ktorá mala byť vybavená 47 mm delom a guľometom. Trup bol ďalej zmenšený čo sa týka rozmerov i váhy predovšetkým významným zúžením a stropnou strešnou štrbinou, ktorá znížila i jeho výšku. Výsledkom bol pokles váhy vozidla na 8 ton.  Počas testovania sa ukázalo, že hoci sa už vozidlo nezasekávalo v priekopách o prečnievajúci nos, napriek tomu nebolo schopné výjazdu z rozbahnených kráteroch po bombách. Bolo rozhodnuté, že podvozok by mal byť predĺžený o 40 cm a 13. apríla 1917 sa predpokladalo rýchle začatie produkcie. V skutočnosti sa Estienne už 22. marca rozhodol projekt zastaviť v prospech veliteľskej verzie Renault-u FT. Prototyp CA2 bol následne využívaný ako tréningové a testovacie vozidlo a okamžitá potreba veliteľských vozidiel bola saturovaná vybavením dvoch štandardných Schneiderov CA1 rádiovou súpravou. 29. decembra 1916 padol návrh vyvinúť z typu Schneider CA2 dva prototypy ľahkého tanku.Na začiatku r. 1917 boli navrhnuté modifikácie niektorých vozidiel do podoby plameňometných tankov. Plameňometné zariadenie sa malo inštalovať do dvoch obrnených veží; jednej v ľavom prednom a druhej v pravom zadnom rohu. Každá z nich by pokrývala rozsah 180°. Nádrže s horľavinou mali byť umiestnené vnútri trupu. K výrobe nakoniec nedošlo.Vo februári 1917 Schneider navrhol konštrukciu variantu s o 32 cm širším trupom, vybaveným vpredu 47 mm delom a dvomi guľometnými vežami uloženými diagonálne za pozíciou vodiča. Motor bol preložený do zadnej časti vozidla.
2. apríla 1917 požiadalo Ministerstvo výzbroje Schneider o navrhnutie dizajnu dvoch vylepšených verzií tanku Schneider CA: jedného z delovou vežou, ktorej kaliber by nepresahoval 47 mm; druhého s dlhým 75 mm delom v prednej časti trupu.Po neúspechu Nivellovej ofenzívy Schneider pochopil, že pokiaľ má tank zostať životaschopným zbraňovým systémom, je nutné vytvoriť lepšie dizajnované vozidlo. 1. mája 1917 analyzoval spektrum dostupných možností, pričom návrhy boli označené číslom jedna až päť. Všetky mali spoločné to, že používali prakticky tie isté mechanické komponenty ako tank Schneider CA-1, hoci často vylepšené, a že podvozok sa zmenil iba čiastočne: bol predĺžený pridaním ôsmeho pojazdového kolesa a používal namiesto tridsiatich troch, tridsaťpäť širších (45 cm) pásových dielcov. Všetky návrhy boli výrazne modernizované: zmizol previs trupu, predok trupu mal šikmý klinovitý tvar a vnútorný priestor bol rozčlenený na miestnosť s motorom vzadu a miestnosť s vodičom vpredu. Pancier mal v základe 16 až 20 mm. Prvé dva návrhy boli pravdepodobne zhodné s projektmi z apríla 1917 a boli zrušené firmou ako nedostatočné. Zostávajúce tri, doporučované samotným Schneiderom, boli všetky vozidlá s vežou: dizajn číslo 3 mal 47 mm delo v trupe a jednu guľometnú vežu; číslo 4 sa odlišovalo pridaním druhej guľometnej veže a číslo 5 malo delo presunuté priamo do veže. Počas diskusii o týchto návrhoch Estienne upozornil, že zamýšľané dlhé 47 mm delo sa ešte nezačalo vyrábať a že doň neexistuje žiadna výkonná explozívna munícia s dostatočným efektom na živú silu.  Preto trval na osadení štandardným 75 mm poľným delom, aj keď by to malo za následok zvýšenie váhy na 14 a pol tony. O týždeň neskôr Schneider predložil návrh číslo 6, ktorý predstavoval vozidlo vážiace 14 ton a vybavené skráteným 75 mm delom vo veži. 5. júla 1917 boli pripravené príslušné nákresy vozidla, ktoré sa teraz označovalo ako Schneider CA3. Tieto však obsahovali alternatívnu verziu so skráteným 75 mm delom v trupe. Estienne mal o funkčnosti tejto úpravy obavy; spochybňoval jej schopnosť prekonávať zákopy a predpovedal, že výkon motora nebude k váhe, ktorá medzičasom dosiahla až 16,6 tony, dostačujúci. Takisto požadoval strieľňu, umožňujúcu aspoň nejakú formu streľby počas pohybu. Napriek tomu sa 24. júla Konzultačný výbor Artillerie Spéciale rozhodol, že 400 vozidiel Schneider Modèle 1917, objednaných 10. mája 1917, by mal byť typ CA3. Tieto mali byť dodávané od mája 1918. Z každej verzie bol objednaný prototyp – mechanické časti v máji a pancierované trupy v júli – ale spoločnosť sama obmedzila svoje konštrukčné aktivity iba na verziu s delom v trupe. Bolo to pravdepodobne z dôvodu, že delová veža bola posúdená ako „absurdná“ z dôvodu absencie nepriateľských tankov a preto, že veža vybavená guľometom bola považovaná za rovnako potrebnú na blízku obranu proti útokom pechoty protivníka. Neskôr toho roku, v oficiálnej odpovedi na otázku poslanca Paula Doumera ohľadne pokroku dosiahnutého vo vývoji francúzskeho tanku, bol použitý dizajn "Schneider CA4". Tento bol vytvorený v rámci kontextu väčšej objednávky dvoch prototypov, vážil 20 ton a bol vybavený vežou vyzbrojenou skráteným 75 mm delom. Schneider u neho nebol schopný ani predpovedať, kedy bude dokončený prvý prototyp, pričom prvé dodávky mali byť začaté v apríli 1918. Bola zatiaľ postavená iba napodobenina prototypu Schneider CA3, a jeho šasi bolo 24. októbra testované v SOMUA. Ale počas leta začali mať Estienne a Pétain obavy, že výroba stredného tanku sa môže stať prekážkou pre plánovanú masovú produkciu ľahkého tanku Renault FT. 27. októbra výbor odporučil zastaviť konštrukciu typu Schneider CA3 v prospech výroby ľahkého tanku.  Argumentoval, že tento typ aj tak pravdepodobne nebude dodaný skôr ako v auguste 1918, príliš neskoro pre plánované tohoročné letné ofenzívy, a namiesto toho by sa mal do vývoja dostať stredný tank s vylepšeným dizajnom. Definitívne rozhodnutie nevyrábať Schneider CA3 padlo až vo februári 1918. 19. januára 1918 padol návrh, že časti CA3, ktoré už boli vyrobené, by mohli byť použité na výrobu ďalších dvoch stoviek "delostreleckých traktorov" Schneider. 3. novembra 1917 bola zrušená objednávka na prototyp Schneider CA4. Projekt nového stredného tanku začal už 15. augusta 1917 a usiloval sa o technicky pokročilé 17-tonové vozidlo vyzbrojené skráteným 75 mm delom a profitujúce z podstatne lepšej mobility. Aj ten zostal nakoniec iba na papieri.
Časťami tanku Schneider CA boli vybavené i niektoré projekty širšieho výskumného rozsahu. V januári 1917 inžinier Louis Boirault navrhol kĺbový tank; vozidlo, ktoré by bolo dostatočne dlhé aby prekročilo široké zákopy a dostatočne flexibilné, aby si zachovalo mobilitu. Staršia literatúra niekedy uvádza, že spojil dva Schneidery koniec ku koncu, aby tento koncept vyskúšal. V skutočnosti to bolo iba 8. mája 1917 odporúčané komisiou, ktorá posudzovala podstatu návrhu, ako ľahšia alternatíva k Boiraultovým pôvodným plánom, ktorý predpokladal tri trupy s úplne novým dizajnom. Spoločnosť Schneider následne stroj odmietla postaviť a projekt potom pokračoval založený na trupe tanku Saint-Chamond.
Ešte pred koncom vojny, 6. októbra 1918, navrhol Estienne vyradiť všetky všetky tanky Schneider z operačných jednotiek, odstrániť ich výzbroj a premeniť ich na inštruktážne a vyprosťovacie vozidlá. Dali sa odlíšiť od tých vozidiel, ktoré boli od začiatku určené ako podporné tým, že mali odstránené delo a otvor preň prekrytý pancierovým plátom. Skutočne na konci roku 1918 boli všetky použiteľné tanky Schneider zaradené ako pomocné vozidlá, hoci nie je známe, do akej miery a akým tempom boli prerábané. 1. decembra 1918 Groupements I a IV splynuli s jednotkami Renault FT a Groupement II a III, spolu s AS 9 z Groupement I, boli reformované do troch nových Groupements Lourds (I, II a III) vybavených britskými tankmi typ Mark V*. Niektoré so stále servisovateľných tankov Schneider boli prestavané na vyprosťovacie vozidlá a tankové transportéry, slúžiac s jednotkami Renault FT. V roku 1928 bol prezentovaný projekt vyprosťovacieho tanku Schneider CA Modèle 1928, s horným trupom nahradeným motorom poháňaným žeriavom, ktorý mohol byť stabilizovaný veľkým zdvihákom v zadnej časti vozidla.
Španielsko po skončení I. svetovej vojny získalo na urgentnú žiadosť svojej vlády 6 kusov tankov Schneider CA-1. Príčinou žiadosti bola séria ťažkých porážok, ktoré Španieli utrpeli od Berberov v Rífskej vojne. Keďže Francúzi mali takisto snahu vzburu a novo vyhlásenú Rífsku republiku potlačiť, predali 16. septembra 1921 svojmu susedovi 6 tankov. Tie vytvorili jednotku menom Bateria de Carros de Asalto (Carro de Asalto Schneider M16), ktorá sídlila v Madride. Tanky boli modifikované pridaním strieľne v priehľade pre vodiča. Do Maroka sa dostali 28. februára 1922.Do boja sa po prvý raz zapojili 14. marca 1922, kedy poskytovali blízku podpornú paľbu. Účelovo boli považované za mobilné delostrelectvo a boli preto skombinované s útočnou delostreleckou batériou, ktorej velil kapitán Carlos Ruiz de Toledo, a ktorú podporoval jeden Renault FT.  V septembri 1925 sa zúčastnili veľkého obojživelného výsadku v zálive in zálive Al Hoceima. 
Batéria sa zúčastnila obrany prístavu Melilla aj následnej protiofenzívy. Po zničení Rífskej republiky v roku 1929 sa tanky bez straty vozidla vrátili do Madridu a 4 z nich boli zakonzervované v sklade vojenskej techniky (Regimiento Ligero de Carros de Combate N° 1). Zvyšné dva sa stali časťou uskladnenej zálohy RLCC N° 2 v Zaragoze.Po vypuknutí Španielskej občianskej vojny boli v tom čase už beznádejne zastarané tanky opäť reaktivované: prvá skupina zostala pod velením Republikánov a určená k obrane mesta. Tanky sa v Madride aktívne zúčastnili krvavých bojov o Cuartel de la Montaña, hlavné vojenské budovy v meste. Niektoré z tankov mali posádku z členov milície Unión General de Trabajadores a Unión de Hermanos Proletarios.  Po kapitulácii mesta sa ich zmocnila nacionalistická armáda, ktorá ich vzápätí vyradila.
Dva kusy boli odoslané k obrane Toleda, pričom jeden ukoristili nacionalisti a druhý sa po čase vrátil do Madridu.Pravdepodobne všetky tanky Schneider sa stali počas roka 1936 nefunkčnými..
Taliansko v lete 1918 vytvorilo svoju prvú tankovú jednotku, Reparto speciale di marcia carri d'assalto. Bola tvorená jedným tankom Schneider a tromi Renaultmi FT; Schneider bol v v novembri 1918 nahradený Fiat-om 2000.
Do súčasnosti sa zachoval jediný kus tanku Schneider CA1. Je vystavený v Musée des Blindés vo francúzskom meste Saumur a je to najstarší existujúci funkčný tank. Na konci vojny bol darovaný francúzskou vládou Spojeným štátom, kde bol uchovaný v Aberdeen Proving Ground Ordnance Museum v Marylande a v roku 1985 darovaný späť Francúzsku na reštaurovanie. Pôvodný štvorvalcový benzínový motor Schneider a prevodovky boli plne reštaurované do funkčnej podoby pracovníkmi Musée des Blindés.  Toto konkrétne vozidlo bolo vybavené neskoršími vylepšeniami, ako napríklad palivovými zásobníkmi v jeho zadnej časti.
Gougaud, Alain (1987) (po francúzsky), L'Aube de la Gloire, Les Autos-Mitrailleuses et les Chars Français pendant la Grande Guerre, Musée des Blindés, ISBN  2-904255-02-8 
Malmassari, Paul (2011) (po francúzsky), Les chars de la Grande Guerre, 14-18, le magazine de la Grande Guerre, HS 3 
Pejčoch, Ivo (2014) (po česky), Obrněná technika 13 – První světová válka, Cheb:  Svět křídel, ISBN  978-80-87567-45-6 
Zaloga, Steven J. (2010) (po anglicky), Spanish Civil War Tanks - The Proving Ground for Blitzkrieg, Osprey, ISBN  978-1-84603-512-8 
Zaloga, Steven J. (2010b) (po anglicky), French Tanks of World War 1, Osprey, ISBN  978-1-84603-513-5 
Tento článok je čiastočný alebo úplný preklad článku Schneider CA1 na anglickej Wikipédii.