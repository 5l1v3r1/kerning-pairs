
Barnardova hviezda je hviezda v súhvezdí Hadonos, ktorá má zo všetkých hviezd najrýchlejší vlastný pohyb po oblohe (10,34 " za rok). Tento objekt je od Zeme vzdialený necelých šesť svetelných rokov, čím je v poradí štvrtou najbližšou hviezdou k Slnku, po troch hviezdach sústavy Alfa Centauri. Hoci leží tak blízko, je iba hviezdou deviatej magnitúdy, a preto je na jej pozorovanie potrebný ďalekohľad.
Ide o málo hmotného červeného trpaslíka spektrálnej triedy M4. V infračervenej oblasti spektra žiari oveľa viac než vo viditeľnom svetle. Je to veľmi stará hviezda. Boli na nej pozorované erupcie. Zaraďuje sa medzi eruptívne premenné hviezdy typu UV Ceti. Rýchlosť jej pohybu zmeral v roku 1916 astronóm Edward Emerson Barnard, na ktorého počesť hviezda dostala svoj názov. Do tej doby bola za hviezdu s najrýchlejším známym pohybom po oblohe považovaná Kapteynova hviezda. 
Barnardova hviezda sa nachádza v blízkosti hviezdy 66 Oph.  Bola predmetom štúdia mnohých astronómov, a to predovšetkým z dôvodu jej blízkosti k Slnku a polohy blízko nebeského rovníka. V priebehu pozorovania sa skúmali jej vlastnosti, astrometria a hľadala sa u nej planetárna sústava. V roku 1963 získala v astronomickej komunite značný ohlas domnienka Petra van de Kampa, ktorý tvrdil, že objavil odchýlku v pohybe Barnardovej hviezdy. Z tejto odchýlky malo vyplývať, že hviezdu obieha jedna alebo viac planét s hmotnosťou Jupitera. V sedemdesiatych rokoch boli získané nezávislé dáta, ktoré žiadne odchýlky pohybu nepotvrdili. Je však stále možné, že okolo hviezdy môžu obiehať planéty terestrického typu.
V čase najväčšieho rozšírenia domnienky o hypotetických planétach sa hviezda dostala aj do pozornosti autorov science fiction a stala sa cieľom projektu Daedalus. Projekt Daedalus bola štúdia o možnosti vyslania rýchlej bezpilotnej sondy k blízkym hviezdam.
Barnardova hviezda je červeným trpaslíkom spektrálnej triedy M4, a je príliš slabým objektom na to, aby ho bolo možné pozorovať bez ďalekohľadu. Jej zdanlivá hviezdna veľkosť je 9,54 mag. Pre porovnanie, najjasnejšia hviezda oblohy Sírius má jasnosť -1,5 mag, najslabšia hviezda pozorovateľná voľným okom má jasnosť 6 mag. Magnitúda 9,54 je len 1/27 jasnosti najslabšie hviezdy pozorovateľnej voľným okom za dobrých svetelných podmienok.
Vek Barnardovej hviezdy sa udáva medzi 7 až 12 miliardami rokov. Je výrazne staršou hviezdou ako Slnko, a pravdepodobne patrí medzi najstaršie hviezdy v našej Galaxii. Hviezda už stratila veľké množstvo svojej rotačnej energie. Pravidelné mierne zmeny v jej jasnosti naznačujú, že sa otočí okolo svojej osi len raz za 130 dní, pričom Slnko má dobu rotácie 25 dní. Vzhľadom na jej vek sa predpokladalo, že hviezda je málo aktívna. Ale v roku 1998 na nej astronómovia pozorovali intenzívne hviezdne erupcie, ktoré prekvapivo ukázali, že Barnardova hviezda je eruptívnou premennou hviezdou. Ako premenná hviezda dostala označenie V2500 Ophiuchi. V roku 2003 boli u Barnardovej hviezdy zistené prvé zmeny v radiálnej rýchlosti spôsobené jej pohybom. Ďalšia premenlivosť radiálnej rýchlosti sa pripisovala jej hviezdnym aktivitám.Vlastný pohyb Barnardovej hviezdy po oblohe je 10,4 oblúkových sekúnd ročne, pričom jej vlastný bočný pohyb zodpovedá rýchlosti 90 km/s. Za priemerne dlhý ľudský život sa Barnardova hviezda na pozemskej oblohe premiestni o štvrtinu uhlového priemeru Mesiaca.Radiálnu rýchlosť Barnardovej hviezdy voči Slnku je možné určiť z jej modrého posunu. V katalógu SIMBAD je uvedená rýchlosť 106,8 km/s, ktorá odkazuje na staršie merania pred rokom 1967, 110,8 km/s v katalógu ARICNS odkazuje na novšie merania. Z týchto meraní v kombinácii s vlastným pohybom hviezdy vychádza skutočná rýchlosť hviezdy vzhľadom na Slnko ako 139,7 alebo 142,7 km/s. Barnardova hviezda bude najbližšie Slnku okolo roku 11 700, kedy sa k nemu priblíži na 3,7 svetelných rokov. Ale ani v tom čase nebude najbližšou hviezdou k Slnku, pretože sa k Slnku viac priblíži Proxima Centauri. Barnardova hviezda aj vtedy bude príliš slabá na to, aby bola pozorovateľná voľným okom. Jej zdanlivá hviezdna veľkosť dosiahne 8,5 mag. Potom sa začne od Slnka vzďaľovať.Barnardova hviezda má približne 17 percent hmotnosti Slnka. Jej polomer je 15 až 20 percent polomeru Slnka. V roku 2003 sa jej polomer odhadoval na 0,20 ± 0,008 slnečného polomeru, viac než v minulých odhadoch, podceňujúcich jej skutočnú veľkosť. Hviezda je zhruba 180-krát hmotnejšia ako Jupiter, jej polomer je ale iba 1,5 až 2,0-krát väčší, čo zodpovedá veľkosti hnedého trpaslíka. Jej efektívna teplota je 3 134 ± 102 kelvinov, a má vizuálnu svetelnosť len 4/10 000 slnečnej svetelnosti. Bolometrická svetelnosť je 34,6/10000 slnečnej svetelnosti. Barnardova hviezda má takú malú jasnosť, že keby bola v rovnakej vzdialenosti od Zeme ako Slnko, bola by len 100-krát jasnejšia ako spln, čo je porovnateľné s jasnosťou Slnka vo vzdialenosti 80 astronomických jednotiek (AU).Barnardova hviezda má metalicitu medzi -0,5 a -1,0, čo je zhruba 10 až 32 percent hodnoty Slnka. Metalicita, podiel hmoty hviezdy z chemických prvkov ťažších ako hélium, pomáha klasifikovať hviezdy vo vzťahu k celej galaktickej populácii. Barnardova hviezda sa zdá byť typickou starou trpasličou červenou hviezdou populácie II, ako väčšina na kovy chudobných hviezd galaktického hala. Jej metalicita je o trochu vyššia ako u hviezd z hala galaxie, ale nižšia ako u na kovy bohatých hviezd z disku galaxie. To spolu s veľkou rýchlosťou pohybu viedlo k jej jemnejšiemu zaradeniu medzi hviezdy prechodnej populácie II vyskytujúce sa medzi halom a diskom galaxie.
Približne medzi rokmi 1963 až 1973 značný počet astronómov prijal domnienku holandského astronóma Petera van de Kampa, že pomocou astrometrie objavil odchýlky v pohybe Barnardovej hviezdy a že ju obieha jedna alebo viac planét s hmotnosťou Jupitera. Van de Kamp pozoroval hviezdu od roku 1938 Spoločne s kolegami na observatóriu aj v Swarthmore College sa snažil nájsť nepatrné odchýlky jedného mikrometra v pohybe hviezdy na fotografickej doske, ktoré by naznačovali prítomnosť planét. Aby sa zabránilo chybám, meranie vykonávalo desať ľudí. Van de Kamp v roku 1963 publikoval, že okolo Barnadovy hviezdy obieha planéta s hmotnosťou 1,6 Jupitera vo vzdialenosti 4,4 AU od hviezdy s obežnou dobou 24 rokov, tieto merania vyšli v roku 1969 v ďalšom odbornom článku. V tom istom roku ďalej zverejnil, že okolo hviezdy obiehajú dve planéty s hmotnosťou 1,1 a 0,8 Jupitera.Ďalší astronómovia neskôr zopakovali Van de Kampove merania a roku 1973 v dvoch článkoch vyvrátili existenciu planét pri hviezde. George Gatewood a Heinrich Eichhorn zaobstarali fotografické platne pomocou novšej meracej techniky a nepodarilo sa im planéty overiť. V ďalšom článku, ktorý zverejnil John L. Hershey z observatória v Swarthmore o štyri mesiace skôr, sa tvrdí, že za objavom je chyba ďalekohľadu, zmena hliníkového uchytenia šošovky za kovové, a zmena fotografickej emulzie. Záležitosť bola odovzdaná vedeckej obci na preskúmanie.Van de Kamp nikdy neuznal svoj omyl a publikoval ďalšie potvrdenie existencie planét v roku 1982. Van de Kamp zomrel v roku 1995. Wulff Heintz, Van de Kampov nástupca na observatóriu Swarthmore a odborník na dvojhviezdy, od roku 1976 kritizoval jeho prácu. Obaja muži sa nakoniec navzájom veľmi odcudzili.
U hviezdy nemožno úplne vylúčiť planéty, aj keď ich hľadanie v osemdesiatych a deväťdesiatych rokoch 20. storočia a ani interferometrické merania hviezdy pomocou Hubblovho ďalekohľadu nepriniesli žiadne výsledky. Spresnené dáta získané meraním pohybu hviezdy a spresnené údaje jej hmotnosti vylúčili typy planét, ktoré sa u hviezdy nemôžu vyskytovať.
U červených trpaslíkov, ako je Barnardova hviezda, sa poruchy pohybu študujú ľahšie ako u väčších hviezd, pretože vďaka ich nižšej hmotnosti sú poruchy pohybu hviezdy výraznejšie. Gatewood tak bol schopný v článku z roku 1995 preukázať, že pri Barnardovej hviezde nemôžu byť planéty desaťkrát hmotnejšie ako Jupiter (dolná hranica hmotnosti hnedých trpaslíkov). V roku 1999 merania Hubblovho ďalekohľadu vylúčili planéty 0,8-krát hmotnejšie ako Jupiter s obežnou dobou kratšou ako 1 000 dní. V roku 2003  Kuerster ďalej zistil, že v obývateľnej zóne okolo Barnardovej hviezdy nie sú možné planéty 7,5-krát hmotnejšie ako Zem, alebo s hmotnosťou 3,1-krát väčšou ako Neptún.Aj keď tento výskum výrazne obmedzil možné hmotnosti planét pri Barnardovej hviezde, nie je úplne vylúčená existencia terestrickej planéty, ale bude veľmi ťažké ju objaviť. NASA Space interferometre Mission mala naplánované začať s hľadaním exoplanét pomocou interferometrie v roku 2015. Projekt však bol zrušený, rovnako ako podobná misia ESA Darwin v roku 2007.
Okrem diskusie o planétach sa Barnardova hviezda stala cieľom projektu Daedalus. Štúdia mala v rokoch 1973 až 1978 za cieľ navrhnúť rýchlu bezpilotnú sondu, používajúcu súčasné alebo v blízkej budúcnosti očakávané technológie. Hviezda bola vybraná, pretože sa v čase štúdie verilo, že okolo nej obiehajú planéty.Bola navrhnutá kozmická loď s pulzným termojadrovým pohonom, ktorý bol založený na stlačení a zohriatí mikrokapsúl zložených zo zmesi deutéria a 3He pomocou zväzkov elektrónov. Mali tak vzniknúť mikrojadrové explózie a loď mala za štyri roky dosiahnuť 12 percent rýchlosti svetla. Hviezdu mala dosiahnuť za 50 rokov, za obdobie jedného ľudského života. Spolu s detailným štúdiom hviezdy a planét sa malo skúmať medzihviezdne prostredie a mali byť vykonávané astrometrické merania.Počiatočný model projektu Daedalus vyvolal ďalší teoretický výskum. V roku 1980 Robert Freitas navrhol ambicióznejší plán: samoreplikujúcu sa kozmickú loď určenú na vyhľadávanie a nadviazanie kontaktu s mimozemským životom. Loď by sa postavila na obežnej dráhe okolo Jupitera, a Barnardovu hviezdu by dosiahla za 47 rokov, podľa parametrov pôvodného projektu Daedalus. Hneď ako by dosiahla hviezdu, spustila by sa automatická samoreplikácia, postavila by sa továreň, ktorá by vyrobila kópiu pôvodnej kozmickej lode.
Pozorovanie erupcie na Barnardovej hviezde vyvolalo ďalšiu vlnu záujmu o pozorovanie hviezdy. Erupciu zistil pri štúdiu porúch pohybe hviezdy William Cochran z Texaskej univerzity v Austine na základe zmien vo spektrálnej emisii zo 17. júla 1998, štyri roky pred úplnou analýzou erupcie. Diane Paulsonová z Goddardovho vesmírneho strediska zistila, že teplota erupcie bola 8 000 K, t. j. viac ako dvojnásobok normálnej teploty hviezdy, aj keď zo spektra nemožno presne zistiť, akú mala erupcia energiu. Vzhľadom na náhodný charakter erupcií je hviezda cieľom pozorovania amatérskych astronómov.Erupcia bola pre astronómov prekvapením. Taká intenzívna hviezdna aktivita sa u červeného trpaslíka jej veku nečakala. Pôvod erupcií nie je úplne objasnený. Pravdepodobne sú spôsobené silnými magnetickými poľami, ktoré potláčajú plazmovú konvekciu a vedú k jej náhlemu vzplanutiu: silné magnetické polia sa vyskytujú u rýchlo rotujúcich hviezd, zatiaľ čo staré hviezdy sa väčšinou otáčajú pomaly. Udalosť takéhoto rozsahu je u Barnardovej hviezdy výnimočná. Výskumy hviezdnej periodicity alebo zmeny hviezdnej aktivity v určitom časovom horizonte naznačujú, že Barnardova hviezda je po väčšinu času pokojná. V roku 1998 výskum ukázal slabé dôkazy periodických variácií v jase Barnardovej hviezdy počas jednej otočky hviezdy za 130 dní.Hviezdna činnosť Barnardovej hviezdy vyvolala záujem o pochopenie podobných hviezd. Fotometrické štúdie jej röntgenového a ultrafialového žiarenia vrhli nové svetlo na veľké populácie starých červených trpaslíkov v Galaxii. Takýto výskum má astrobiologické dôsledky: vzhľadom na to, že obývateľné zóny červených trpaslíkov sú blízko hviezdy, planéty budú ovplyvnené slnečnými erupciami, vetrami a protuberanciami.
Barnardovu hviezdu je možné vidieť v nadhlavníku severne od rovníka na 4. stupni severnej zemepisnej šírky. Hviezda je viditeľná na väčšine zemepisných šírok, okrem miest v blízkosti pólov, kde atmosférická extinkcia znižuje viditeľnosť hviezdy.
Barnardova hviezda má rovnakých susedov ako Slnko. Sú to väčšinou červené trpaslíky, najmenší a najbežnejší typ hviezd. Jej najbližší sused je v súčasnej dobe červený trpaslík Ross 154 vzdialený od nej 5,41 svetelných rokov. Slnko a Alfa Centauri sú jej ďalší najbližší susedia. Z Barnardovej hviezdy by bolo vidieť Slnko na opačnej strane v súradniciach RA = 5h 57m 48,5s, Dec =- 04° 41' 36", vo východnej časti súhvezdia Jednorožca, a to so zdanlivou hviezdnou veľkosťou 1,15 mag.
Tento článok je čiastočný alebo úplný preklad článku Barnardova šipka na českej Wikipédii.
Barok (alebo nespisovne baroko) je označenie historického obdobia a umeleckého slohu, ktorý mu dominoval. Tento sloh má pôvod okolo roku 1600 v Ríme. a v Európe prevládal v 17. a vo veľkej časti 18. storočia. Jeho prvé náznaky a diela vytvorené v tomto slohu možno nájsť i pred rokom 1600, rovnako ako jeho vplyv ojedinele pretrvával i na začiatku 19. storočia, pričom sa miešal najmä s obdobím rokoka, ktoré bolo jeho vyvrcholením a má len málo odlišných znakov. Barok možno považovať za medzistupeň medzi renesanciou a moderným vekom; mohol by sa javiť ako ďalšia fáza vývinu umenia. Najreprezentatívnejším teoretickým traktátom boli Životy súčasných maliarov, sochárov a architektov (Vite de' pittori, scultori e architetti moderni; vydané v roku 1672 v Ríme) od Giana Pietra Belloriho.
Názov tohto obdobia má nejasný pôvod. Podľa niektorých vznikol z portugalského slova „barocco“ (perla nepravidelného tvaru), iní ho odvodzujú od mena talianskeho maliara Federica Barocciho, alebo z latinského označenia štvrtého druhu druhej figúry sylogizmu v scholastickej logike (baroco). Pomenovanie barok spočiatku označoval „zlý vkus“, pretože vyumelkovaný a prehnaný nový umelecký smer vyvolával v ľuďoch dojem nevkusu.[chýba zdroj]Ako označenie pre prevládajúci štýl umenia sa slovo barok začalo používať až v druhej polovici 18. storočia a chápalo sa ako protiklad klasických hodnôt. Ešte v 19. storočí sa slovom barok označovali najmä niektoré prvky talianskej architektúry zo 17. storočia. Prelom nastal v roku 1888, kedy vyšla kniha Heinricha Wölfflina Renaissance und Barock. Slovo barok sa stalo vedeckým termínom, hoci ešte aj v tomto období sa vo všeobecnosti uznával barok iba v Nemecku, aj to len vo vedeckých kruhoch; všade inde bol považovaný za pokračovanie renesancie na nižšej úrovni.
Barok vychádza z krízy feudalizmu a rozporov v náboženskom i spoločenskom povedomí.[chýba zdroj] Charakteristickými pre barok boli pochmúrna nálada a chaos v Európe 16. až 18. storočia. Ľudia prišli o životné istoty, zhoršovali sa im životné podmienky, trápili ich vojny (francúzske náboženské vojny 1562 – 1593), vojny v Holandsku (1566 – 1648), konflikty a náboženských perzekúcie v Anglicku (1603 – 1688) a protihabsburské povstania v Uhorsku, tridsaťročná vojna, vojny s Turkami (1663 – 1699), choroby (morová epidémia v Taliansku (1629 – 1631), Londýne (1665 – 1666), Viedni (1679), Marseille (1720 – 1722) a v roku 1771 v Moskve), a tak hľadali istotu aspoň v mystickom, božskom a nadpozemskom svete.[chýba zdroj]Náboženská reformácia sa v umení prejavila celkovo negatívne,[chýba zdroj] pretože protestantské cirkvi zatracovali náboženské maľby a sochy. Úplne opačný postoj k umeniu zastávala katolícka cirkev, ktorá prostredníctvom Tridentského koncilu (1545 – 1563) veľmi silno ovplyvnila barokové umenie.  Ako nevhodné sa javili len diela kacírske, neslušné alebo s bezvýznamnými námetmi, naproti tomu sa vyžadovali obrazy a sochy Panny Márie, mučeníkov a svätcov v stave náboženského vytrženia alebo rozjímania. Celkovo možno povedať, že sa barokové umenie oveľa širšie a ľahšie rozvinulo v katolíckych ako protestantských krajinách, rovnako ako sa mu viac darilo v krajinách s feudálnou politikou, než v krajinách priemyselných a demokratickejších.
Pre obdobie baroka je príznačná expanzia umenia po stránke zemepisnej (prostredníctvom katolíckych misionárov sa barok dostal aj za more, čiže do Latinskej Ameriky a na Ďaleký východ), rozšíril sa tiež okruh objednávateľov (okrem šľachty a cirkvi si umelecké diela objednávali tiež bohatí mešťania a obchodníci) a umelecké kategórie (napr. v 18. storočí vznikol celkom nový druh umenia – porcelán).[chýba zdroj]V tomto období nastal tiež veľký rozmach národných umeleckých škôl vo Francúzsku, Španielsku, Holandsku, Anglicku i v strednej Európe, ktoré pomohli viac rozvoju baroka ako renesancie. Najvýznamnejšou národnou akadémiou bola rímska Akadémia sv. Lukáša (založená v roku 1593) a francúzska Académie royal de peinture et de sculpture (založená v roku 1648, no aktívne činná až od roku 1660). Akadémie boli ďalším účinným prostriedkom na upevňovanie váhy autorít v umení, no dbali aj na to, aby umelci mali primerané postavenie v spoločnosti.[chýba zdroj] V 18. storočí tiež usporadúvali výstavy.
Barok bol predovšetkým obdobím protikladov. Vzniklo množstvo antitéz, ktoré ovplyvňovali myslenie, umenie i chápanie sveta; reprezentovali životný pocit rozpoltenia a roztržky v duši barokového človeka a vychádza z vonkajších udalostí. Medzi najvýznamnejšie antitézy patrili hmota a duch, svetskosť a askéza, senzualizmus a spiritualizmus, realizmus a idealizmus, klasická forma a kresťanský etos, empirizmus a mysticizmus, či zmyslovosť a duchovný život.Veľmi dôležitým pojmom tohto obdobia bola krása. Tá bola považovaná za ideál, ktorý bol dokonalejší ako príroda sama. Umenie teda malo zdokonaliť prírodu, aby nezobrazovala škaredosť skutočného života[chýba zdroj]. Za vzor bola v tomto smere považovaná antika a jej znázorňovanie prírody.
Barok panoval v Európe pomerne dlhé časové obdobie. Časovo ohraničujú barok dve udalosti – Tridsaťročná vojna (1618 – 1648) a Veľká francúzska revolúcia (1789). Jeho vývoj môžeme rozdeliť na tri základné obdobia::
neskorý barok (18. storočie)Posledné dozvuky barokového obdobia, označované aj ako neskorý barok, sú známe skôr pod názvom rokoko, a toto obdobie trvalo od 40. rokov do 70. rokov 18. storočia. Rokoko bolo blízkym príbuzným baroka asi tak, ako manierizmus renesancie, čiže to bola čiastočná adaptácia predošlého štýlu a čiastočne reakcia proti nemu[chýba zdroj]. Toto pomerne krátke obdobie postupne plynulo prešlo do nového, prevládajúceho umeleckého smeru – klasicizmu.
Slovo barok je vo svojej podstate používané na nepresné vymedzenie umenia 17. a 18. storočia v jeho najvšeobecnejšom zmysle, pretože napriek tomu, že to bol prevládajúci štýl, ktorý silne poznamenal všetky ostatné, v skutočnosti sa popri ňom rozvíjali aj ďalšie štýly (napr. klasicizmus). Ako príklad môže poslúžiť klasicistický prúd, ktorý vznikol súčasne s barokom a udomácnil sa najmä vo Francúzsku, alebo realizmus, ktorý bol reprezentovaný takými umelcami, ako bol Michelangelo Merisi da Caravaggio a mnohí holandskí maliari.
Barokový človek sa zmietal medzi absolútnymi silami dobra a zla, Boha a satana. Musel premáhať svetské pokušenia, hriech, seba, vlastnú slabosť, duševné a telesné útrapy, drsnú prírodu, biedu, skutočných i fiktívnych nepriateľov v každodennom živote, v náboženskej sfére a vo vojnách. V tomto heroickom zápase sa rodili polaritné psychické a morálne vlastnosti barokového človeka. Nebola to iba askéza, sebazapieranie, pohŕdanie pozemským šťastím, sebaopovrhovanie, sebaponižovanie, hlboká pokora a uvedomovanie si vlastnej malosti, ničotnosti a pominuteľnosti (pulvis et cinis et nihil – prach a popol a nič, vanitas vanitatum – márnosť nad márnosť, omnia vanitas) , ale aj sklon k pôžitkárstvu, nádhere, veľkoleposti, teatrálnosti, sebavyzdvihovaniu, afektovanosti, pozérstvu, neskromnosti, pýche, nedotklivému pocitu osobnej, rodinnej, rodovej, stavovskej a národnej dôležitosti, dôstojnosti, povesti, sláve a cti. Aktivita a energia barokového človeka sa veľmi ľahko premieňali na hrubé vášne, násilie, brutalitu a kriminalitu.
Hrdinom baroka je svätec, mučeník, vojvodca, dobrodruh či dobyvateľ, ktorí premáhajú seba, svoje slabosti a bojujú proti prírode a svojim nepriateľom tak v každodennom živote, ako aj vo svojej viere a vo vojnách. To viedlo spolu so zlými životnými podmienkami v reálnom živote (aj v umeleckých dielach) často k prejavom hrubého násilia, brutality a k veľmi vysokej kriminalite, čo prinášalo ľuďom len neustály útlak v mene teroru a násilia.
V tomto období po prvý raz vznikajú veľmi silné prejavy nacionalizmu, ktoré boli dôležitým míľnikom k vytváraniu národného povedomia. Tieto prejavy vychádzali najmä z prostredia intelektuálov, ktorí mali ako jedni z mála dostatočné vzdelanie na to, aby si uvedomovali a mohli kritizovať zlý stav národa a jeho jazyk. Začal sa klásť dôraz na národné jazyky, vedomie a vlastenectvo, čo sa prejavovalo aj v umení.
Baroková móda bola ovplyvňovaná politickou a náboženskou situáciou v Európe. Ovplyvňovali ju vzťahy medzi jednotlivými krajinami, proti sebe stojacimi náboženstvami, no najmä vládla snaha odlíšiť sa od predošlého obdobia renesancie a manierizmu. Raná baroková móda sa viaže približne k obdobiu tridsaťročnej vojny (1618 – 1648). Zmeny v móde sa začali ako prvé prejavovať v Holandsku u bohatých mešťanov. Tí sa postupne vracali ku konzervatívnej móde (striedmy strih, čierna farba odevu, doplneného len bielym golierom a manžetami). Goliere boli ovplyvnené španielskou módou a ich kruhový tvar bol považovaný za jedinú prijateľnú výstrednosť v obliekaní. Baroková móda sa nazývala tiež „parochňový sloh“, nakoľko sa v tomto období rozmohla móda dámskych, no taktiež pánskych parochní. V polovici 17. storočia prišli do módy aj rôzne druhy masiek, ktoré však už začiatkom 18. storočia zmenili svoj význam a poukazovali najmä na to, že ich majiteľka je ľahkých mravov. V tom istom období prišli do módy i rukávniky ušité z kožušiny, ktoré nosili tak ženy, ako i muži. Vrátila sa tiež móda spodnej bielizne, rovnako ako i šnurovacie živôtiky (šnurovačky).
Na začiatku 17. storočia holandská móda ovplyvnila aj módne odievanie vo Francúzsku, Flámsku, Nemecku alebo Čechách, no prevzali ju napríklad aj anglickí obchodníci a puritáni. Namiesto tesne strihaných kabátov sa začali preferovať voľnejšie strihy s čipkovým golierom na ramenách a úzky pás nahradili voľné šerpy, ktoré sa nosili často aj cez jedno rameno (pôvodne boli prebrané z vojenskej uniformy). Zmenil sa i tvar rukávov, ktoré boli voľného strihu a dostali kužeľovité, kornútové manžety siahajúce až k lakťu, no tie sa časom skrátili asi o polovicu, takže spod nich vytŕčali rukávy spodného odevu. Veľmi často boli rukávy prestrihnuté zhora až po zápästie, kde sa znovu zošívali. Krátke nohavice sa rozšírili a predĺžili až pod koleno, črievice nahradili vojenské čižmy so sárou v tvare kornúta, siahajúceho až nad kolená. Napriek vojenskému vplyvu na módu bola v Nemecku, Holandsku, Anglicku, ale aj ďalších krajinách čoraz viac obľúbená u mužov aj u žien čipka, ktorá nahradila čoraz nemodernejšie šperky. Vďaka tomu sa na odevoch omnoho viac vážila hodnota látok a ich vypracovania, než módnych ozdôb. Mužský odev dopĺňal široký plášť, často zdobený lemom z kožušiny, a pokrývka hlavy – široký klobúk s vyhrnutou krempou, ozdobený dlhými perami.
V dámskej móde vládli približne rovnaké pravidlá pre vzhľad odevu ako v móde pánskej. Na rozdiel od mužov však boli po väčšinu tohto obdobia ženské krivky sťahované v živôtikoch, zdobených bohatou výšivkou, šperkami, často i tuhým zlatým golierom, ktorý sa nazýval „saský golier“, a neraz ich zdobila i presvitajúca spodná bielizeň. Šaty boli farebne veľmi pestré, zdobené výstrednými detailmi. Medzi najobľúbenejšie materiály na výrobu šiat patrili brokát vyšívaný zlatom alebo hodváb, čipky, stuhy, a u nižších spoločenských vrstiev sa šaty šili prevažne zo súkna a vlny.Koncom 17. storočia prišli do módy znovu kovové obruče, ktoré podopierali sukne, a tak udržiavali ich vzhľad, a živôtiky sa znovu vystužovali kosticami. Dôležitou ozdobou každých šiat boli stuhy, ktoré podporovali dojem rozviatosti a pohybu. Medzi doplnky patrili najmä vejáre, spony na topánky, rukavice, no taktiež šatky na krk, ktoré podľa potreby mohli tiež zakrývať hlavu, čím nahradili čepce alebo klobúky, ktoré spolu s hornou časťou plášťa tvorili bežnú pokrývku hlavy. Ženy nosili tiež dlhé voľné plášte, alebo krátky plášť s pelerínou, často zdobené kožušinovým golierom.
Baroková životná klíma bola klímou surového násilia a teroru. Barokový človek poznal tri spôsoby, ktoré ho mali priviesť k jednote vnútorného rozpoltenia:
cestu mysticizmu (citu, lásky), čo znamenalo pokorovanie, potláčanie a bičovanie zmyslov, citov, vášní, ktoré majú viesť k splynutiu duše s Kristom (napr. diela sv. Jána z Kríža a životopis svätej Terézie Ježišovej);
cestu heroizmu (vôle, činu), kedy sa viera považovala za akt vôle, a nie povinnosti; dôležitý bol pocit dôstojnosti, osobnej cti, ceny, sebavedomia, veľkorysosti a majestátnosti, no tiež sa prejavovala pýcha, moralizovanie, pomstivosť, zákernosť, intrigy a krutosť. V umení sa táto cesta prejavovala najmä dielami zobrazujúcimi umučenie, ukrižovanie, opismi krutého trýznenia, posledného súdu, pekla s telesnými trestami, hniloby a hnusu (napr. učenie Tomáša Akvinského alebo Ignáca z Loyoly);
cestu múdrosti (myslenia), podľa ktorej všetko pochádza zo Stvoriteľa a k nemu po celý život aj smeruje, a keďže svet i dejiny sú dielom božej prozreteľnosti, nemožno ich meniť, len sa snažiť o pochopenie božej vôle.Týmito tromi spôsobmi úsilia o dosiahnutie jednoty boli späté tri typy barokového človeka: mystik, mravný héros a univerzálny mudrc (pansof).
Do popredia sa dostali božské, nadpozemské a metafyzické hodnoty, ako i viera v záhrobný život, a taktiež zosilneli rôzne náboženské kulty (kult Panny Márie), vo veľkej miere sa uctievali zázračné obrazy, sochy, a začali sa konať veľkolepé púte, vďaka čomu sa tiež úspešne upevňovala moc náboženstva a cirkvi.
Na druhej strane poznávanie sveta a skutočnosti viedlo k mohutnému rozšíreniu povier, astrológie, alchýmie, okultizmu, mágie, démonizmu, vyvolávaniu duchov, vizionárstvu, vkladaniu znamení, viere v bosorky, čary, chiromantiu, horoskopy, ako aj iracionálnu medicínu a k hrôze z konca sveta.
Baroková zbožnosť je pojem opisujúci náboženskosť ľudí v období približne 17. a 18. storočia.  
Počiatok tejto zbožnosti však siaha niekoľko desaťročí pred rok 1600, od ktorého sa obdobie baroka zvykne datovať. Na vývoj barokovej zbožnosti mal obrovský dopad tridentský koncil, ktorý zasadal v období od 13.12.1545 do 4.12.1563. Tento koncil do vysokej miery reagoval na reformáciu. Rozvinul učenie o Písme a tradícii, o prvotnom hriechu a ospravedlnení, o sviatostiach, o uctievaní svätých (kult svätých) a o omšovej obeti. Na základe rozhodnutí tohoto koncilu bola katolícka cirkev formovaná viac než 300 rokov, až do zasadnutia 1. vatikánskeho koncilu. 
Na českých územiach začal po bitke na Bielej Hore dlhý, prevažne násilný a nákladný proces rekatolizácie, ktorý z väčšiny obyvateľov Čiech a Moravy urobil katolíkov. Problémom bola samozrejme hĺbka ich viery, pretože je ťažké od človeka očakávať aby pod tlakom cirkvi úprimne prijal donedávna nepriateľské vyznanie. Tento problém sa začal riešiť sám až časom, keď postupne nastala generačná výmena obyvateľstva. Dané obdobie na českom území sa označuje ako doba pobielohorská.Na druhej strane Európy sa Anglicko, Wales a Škótsko bez väčších problémov odpútali od pápeža, s čím súhlasila prevažná väčšina obyvateľstva. Anglikánska cirkev, ktorá tým vznikla sa, za krátky čas, postupne začala podobať niektorým z hlavných protestantských prúdov.
Barok úzko súvisí s víťazstvom protireformácie a upevnením moci a postavenia katolíckej cirkvi, ale na druhej strane tiež absolutistickej moci panovníkov. Príčina vzniku baroka ako umeleckého slohu vychádzala zo snahy umeleckými prostriedkami vyvolať pocit pokory a odovzdanosti Bohu, čo sa cirkev snažila dosiahnuť mohutnosťou, veľkoleposťou a nádherou stavieb, ale aj maliarskych a sochárskych diel, aby tak vyjadrila nadradenosť cirkvi nad poddanými[chýba zdroj]. Jedným z rádov cirkvi, ktoré sa snažili obnoviť moc katolíckej cirkvi, bol aj jezuitský rád a jeho zakladateľ Ignác z Loyoly. Známe sú jeho výroky a plamenné výzvy ako „Prišiel som, aby som zapaľoval oheň v srdciach.„ Ten oheň mala byť vlastne viera, ktorú chcel zapaľovať v srdciach ostatných.
Tak ako väčšinu slohov, aj barok tvorili umelci. K jeho vrcholným dielam však patria tiež malé diela, ktoré boli určené pre súkromné účely, rovnako krásne a pôsobivé ako monumentálne diela, ktoré boli určené pre verejnosť, hoci práve tieto monumenty sú najtypickejším prejavom baroka. Okrem toho v tomto období náboženských zmien a nepokojov cirkev a rády mali ešte v prvej polovici barokového obdobia pomerne prísny postoj k umeniu, ktorý vychádzal ako z ich učenia, tak tiež z ekonomických dôvodov. Aj vďaka tomu vznikla väčšina katolíckych barokových kostolov a ich výzdoby najmä v 2. polovici 17. storočia až v 18. storočí. Pre vývoj barokového umenia sa stal dôležitým bodom dejinách rok 1598, kedy bola prenesaná z Ferrary do Ríma séria Tizianových mytologických obrazov. Tieto obrazy študoval takmer každý maliar, ktorý vtedy pracoval v Ríme až do 30. rokov 17. storočia, a kopírovali ich tiež napr. Peter Paul Rubens či Nicolas Poussin.
Barokoví aj renesanční umelci pracovali takmer pre rovnakých objednávateľov – dvor, aristokraciu a cirkev, no časom sa táto skupina rozrástla o nové vrstvy. Podobne ako v období renesancie, aj v období baroka udávali tón veľké umelecké osobnosti. Ak renesanciu reprezentovali velikáni ako Leonardo da Vinci, Michelangelo, Raffael, Tizian alebo Albrecht Dürer, v období baroka sa takýmito vodcami v oblasti umenia stali Gian Lorenzo Bernini, Nicolas Poussin, Peter Paul Rubens, Rembrandt Harmenszoon van Rijn a Velázquez. Všetci títo umelci sa inšpirovali najmä antickým umením starého Ríma (nie Grécka), hoci na ich dielach je možné popri podobnostiach nájsť aj významné rozdiely. Diela barokových umelcov sú dekoratívnejšie, vyskytuje sa v nich viac kontrastov svetla a tieňa, no taktiež vyjadrujú zdanlivo menej sebakontroly. Lyrická čistota, ktorá bola tak príznačná pre renesanciu, sa tu nevyskytovala často, a striedmosť v ich dielach vyznievala skôr ako strohosť.
Barok sa preslávil najmä v architektúre, v maliarstve a sochárstve, no taktiež v hudbe, literatúre, divadle a móde.
V barokovom slohu boli postavené chrámy a kláštory. Neskôr sa stavali podľa tohto slohu aj svetské stavby ako paláce, letohrádky, zámky a kaštiele, vznikalo množstvo tzv. malých architektúr – na vidieku to boli prícestné, poľné, lesné a iné kaplnky, sochy svätých (Ján Nepomucký, sv. Vendelín, sv. Urban a ďalší) a v mestách sa stavali morové, mariánske a trojičné stĺpy. Okná budov a portály boli ozdobené a nepravidelné. Charakteristické črty slohu tvorili hlavne bohatá výzdoba – zlato, mramor, veľa sôch.
Pre barokové maliarstvo bolo charakteristické zvýraznenie pohybu, zložité riešenie priestorového usporiadania maľovaných objektov, ostré kontrasty svetla a tmy, no taktiež výrazná farebnosť malieb. V tomto období vznikali najmä oltárne obrazy, nástenné maľby (freska) a slávnostné dvorné portréty, medzi najmenej populárne patrili krajinomaľby a zátišia.
Z motívov prevládali najmä náboženské motívy (obrazy katolíckych mučeníkov a svätcov), ale tiež mytologické motívy (antickí bohovia), využívané na maľovanie alegorických obrazov, na ktorých sa objavovali postavy vojvodov a štátnikov, ako aj múzy a antické mytologické a historické postavy.
V barokovom sochárstve sa kládol dôraz na dekoratívnu plastiku, a tak vznikalo množstvo sôch a súsoší na priečeliach budov, v kostoloch, na oltároch, v parkoch, alebo na pohrebných sarkofágoch v rodinných hrobkách a vynikajúce reliéfy, ktoré vďaka práci s perspektívou stierali rozdiely medzi reliéfom a maľbou. Za námet slúžili najmä postavy zidealizovaných katolíckych svätcov, ale tiež napríklad sochárske portréty (náhrobná plastika).
Barokoví umelci sa snažili svojim sochám vtlačiť život pomocou silných emócií, výrazmi tvárí a celým postojom osoby. Barokové sochárstvo sa snažilo znázorniť postavy v prirodzenom pohybe, ale aj vystihnúť ich duševný stav (smútok, radosť, hnev alebo strach). Sochy uvádzal sochár do pohybu gestami, povievajúcimi šatami a vlasmi.
Z materiálov sa tešili najväčšej obľube kameň a mramor. V tvorbe sa kombinovali hladké, leštené a drsné plochy, menili sa farby materiálu a dbalo sa i o tie najjemnejšie detaily (napr. detaily kožušiny na plášťoch, napodobenie štruktúry látky, detaily šperkov, účesov a pod.).
Dekoratívne umenie dosiahlo svoj vrchol koncom 18. storočia. Jeho najlepšie obdobie zasahovalo ešte aj do obdobia rokoka a klasicizmu. Hlavné slovo v tomto druhu umenia malo Francúzsko, a to najmä svojou produkciou, z ktorej veľkú časť vyvážali do zahraničia. Vývoj tohto umenia sa sústredil do kráľovských ateliérov, kde pôsobili kresliči a návrhári (napr. Jean Berain starší, Claude Gillot, Antoine Watteau a mnohí ďalší). Obrazy, ktoré boli súčasťou zariadenia interiéru, mali len dekoratívne poslanie a nachádzali sa často na rímse nad dverami. Dôležitou súčasťou interiérovej výzdoby sa stali tapisérie, ktoré vznikali v manufaktúrach, boli vytvárané so samostatnými motívmi alebo sa tematicky spájali do sérií (napr. Portréty bohov).
Najznámejšie z manufaktúr boli v Beauvais a Aubusson, alebo patrili rodinám Gobelinovcov či Savonnerie. Medzi ďalšie významné mená francúzskeho dekoratívneho umenia patria napr. Gilles-Marie Oppenordt, ktorého majstrovstvo spočívalo v dokonalom spojení nástennej výzdoby so zariadením; z maliarov sú to napr. Jacques de Lajoue, François Boucher alebo Jean-Baptiste Pillement.
Veľká pozornosť sa venovala taktiež nábytku. Hoci postupne vznikali nábytkárske dielne aj na ostatných európskych panovníckych dvoroch, líšili sa od francúzskych dielní nielen zručnosťou a originalitou, ale v porovnaní s francúzskymi umelcami sú ich diela voľnejšie, nakoľko používali viac svetlého dreva a bieleho laku. Medzi najobľúbenejšie druhy nábytku patrili rohové skrinky, nízke stolíky a komody, neskôr sa centrom záujmu stali veľké skrine, ktoré boli obľúbené od Rakúska až po Holandsko. Medzi nábytok sa počítali aj prepychové koče a sane, ktoré nezaostávali svojou bohatou výzdobou, ktorá sa niekedy zdala až nevkusná.
Medzi najznámejších umelcov tohto smeru celkom určite patrí André Charles Boulle, ktorý vytváral presný, čistý, klasický nábytok, zdobený kovovými inkrustáciami. V Taliansku patrí medzi najznámejších výrobcov nábytku Pietro Piffetti z Turína, v Mníchove sú to napr. Joseph Effner a François de Cuvilliés, a medzi najvyhľadávanejších ebenistov patrí Joachim Dietrich. V Anglicku sa v tomto období dostali k slovu umelci ako William Kent alebo Thomas Chippendale, ktorý vytvoril množstvo stoličiek, lôžok a knihovničiek.
Baroková hudba sa vyvíjala približne medzi rokmi 1600 až 1750. Spočiatku bola považovaná za veľmi harmonicky zmätenú, po melodickej stránke zbytočne komplikovanú, a až 19. storočie jej prinieslo pozitívne hodnotenie. Jej vývoj sa začal trochu netradične v Holandsku. Najvýznamnejšou hudobnou veľmocou v tomto období však bolo Taliansko, odkiaľ sa nová hudba postupne rozšírila do ostatných európskych krajín. Jednou z nemnohých krajín, ktoré talianska hudobná tvorba ovplyvnila len veľmi málo, bolo Francúzsko. Tu sa podriaďovali nové trendy v hudbe potrebám a vkusu kráľovského dvora, a tak sa hudobní skladatelia snažili viesť vývoj hudby svojou vlastnou cestou.
Barok je však tiež obdobím, v ktorom vznikli nové druhy hudby, napr. opera, oratórium alebo kantáta. Vznikali tiež nové hudobné nástroje, ako napríklad čembalo (virginal, harpsichord, clavecin) a podobne. Napriek veľkému tlaku reformácie nie je cirkevná hudba vždy v popredí záujmu hudobných skladateľov. Medzi najvýznamnejších barokových skladateľov patria okrem iných Johann Sebastian Bach, Georg Friedrich Händel a Antonio Vivaldi.
Baroková literatúra nepriniesla so sebou takmer nič nové. Nadväzovala na tradície a literárne formy predošlých období (stredovek, renesancia, humanizmus), prebrala však z umenia nového obdobia všetky jeho charakteristické črty, znaky, názory, zakomponovala ich do už známych postupov, vďaka čomu si mohla vytvoriť svoju vlastnú identitu. Napriek tomu sa jej podarilo vyvinúť len veľmi málo rozdielnych prvkov, a to tak v poézii, ako i v teoretických prácach a dráme.
Barokové divadlo prešlo v 16. a 17. storočí veľkým rozkvetom. Okrem vzniku množstva národných variantov divadla tiež začali vznikať prvé profesionálne divadelné súbory, ktoré nepôsobili len ako zábavný prvok pri slávnostných príležitostiach, ale ich divadelné predstavenia začali navštevovať diváci aj vo svojom voľnom čase. Toto obdobie vytvorilo nielen dramatické texty, ale aj modely divadla, ktoré predurčili ďalší vývoj európskej divadelnej kultúry. Barokové divadlo a dráma sú úzko späté s renesanciou, manierizmom a klasicizmom, nakoľko sa medzi týmito umeleckými smermi v oblasti divadla nedajú určiť presné hranice. Divadelné umenie sa však v každom z európskych štátov prejavovalo veľmi rozdielne (napr. v Anglicku, Taliansku, Španielsku, Francúzsku).
„Pre barok… je základným činiteľom, utvárajúcim jeho charakter, akási dvojlomnosť: snaha postihnúť za viditeľným svetom, prístupným zmyslom, druhý svet, iný život, inú priestorovosť, inú atmosféru. To sa javí nielen v obrazoch a vôbec v umeleckom diele, ktoré s obľubou znázorňuje človeka na hraniciach sveta pozemského a sveta nadprirodzeného, v tom hlavne v okamihoch smrti, ale aj v jeho celom formálnom ustrojení. Barokový maliar vytrháva s obľubou svojho hrdinu alebo scény, zbavuje ich nepreniknuteľným chiaroscurom akejkoľvek súvislosti s realitou pozemského sveta, ktorý ich obklopuje, alebo ich ponecháva v kontexte ostatného života a diania, vybavuje ich takými gestami a farbami, že by ste k nim márne hľadali obdobu v živote okolo seba. Jeho divý naturalizmus sleduje iba to, aby vás strhol prudšie a hlbšie do mimoriadneho diania, ktoré sa pred vami roztvára, otvoriť vám naliehavejší pohľad do iného sveta, než je vaše prítomné okolie. Jeho tvarovosť sa rozvíja do týchto teatrálnych gest, ako v iných, menej drasticky líčených zobrazeniach, lenže druhý, iný svet týchto nadprirodzených gest má vám byť priblížený tým, že ho nazeráte médiom najskutočnejšej skutočnosti. Je to akýsi sen, zakliaty do zmyslami poznateľnej reality… Podčiarkol som ako základnú tendenciu baroka snahu spoznať Boha cez tento svet, zastihnúť v jeho realite Absolútno, v prirodzenom nadprirodzené.“ (Zdeněk Kalista)
Jaroslava Staňková – Josef Pechar: Tisíciletý vývoj architektury. Praha : Státní nakladatelství technické literatury, 1979.
Jozef Minárik: Baroková literatúra. Bratislava : Slovenské pedagogické nakladateľstvo, 1984.
Léon Moussinac: Divadlo od počiatku po naše dni. Bratislava : Slovenské vydavateľstvo krásnej literatúry, 1965.
Ludmila Kybalová – Olga Herbenová – Milena Lamarová: Obrazová encyklopedie módy. Praha : Artia, 1973.
Jíří Mikulec, Náboženský život a barokní zbožnost v českých zemích, Praha: Grada 2013.
Helena Pavlicová - Břetislav Horyna (eds.), Judaismus, křesťanství, islám, Olomouc: Nakladatelství Olomouc 2003.

Baroková architektúra je obdobie architektúry 17. až 18. storočia. Barok bol predovšetkým obdobím monumentálnych stavieb, ktoré porušovali všetky dovtedajšie pravidlá. Vzniklo množstvo cirkevných stavieb (kostoly, kláštory) a takmer rovnaké množstvo svetských stavieb (mestské domy pre vidieckych šľachticov, nazývané „hotely“, paláce, letohrádky, kaštiele, zámky, školy a radnice).
Ak porovnáme barokovú architektúru s predchádzajúcimi obdobiami (gotika a renesancia), zistíme, že sa snažila o porušovanie dovtedajšej pravidelnosti a striedmosti. Budovy boli stavané na nepravidelných a komplikovaných pôdorysoch, mali množstvo oblúkov a elíps, no na druhej strane architekti stavali budovy symetrické, pretože hlavný dôraz kládli na vonkajší dojem a nie na funkčnosť; a to aj za cenu toho, že niekde vznikla falošná brána, okno či dvere. Pre symetrickosť budovy sa často stávalo, že jedna jej časť bola využívaná ako obytná budova, pokým druhá – hoci vyzerala úplne identicky – bola využívaná ako hospodárska budova.
Ale najdôležitejšou črtou barokovej architektúry je pohyb. Menšie stavby, fontány, ale i sochy bolo potrebné vnímať ako živé organizmy, ktoré treba obdivovať z pohybu – s každým uhlom pohľadu poskytovali iné zobrazenie, iný výraz, inú podobu. V tomto umení sa zmazávali hranice medzi architektúrou, plastikou a maľbou, vďaka čomu vznikali celistvé umelecké diela, v ktorých nebola technika práce dôležitá; podstatný bol len výsledok a hlavne dojem, akým dielo pôsobilo na ľudí (napr. pri rovných stropoch miestností sa freskami vytvárala ilúzia kupoly a pod.).
Veľmi rafinovane sa pracovalo so svetlom a priestorom (najmä u chrámov). Tieto stavby boli svetlejšie ako predtým, pričom svetlo bolo jedným zo spôsobov, ako zvýšiť dramatickosť. Steny, kupole a stropy pokrývali maľby znázorňujúce nebo s postavami svätcov alebo mytologických postáv, a vzbudzujúce pocit guľatosti, alebo takmer nekonečne vysokých stropov.
Na výzdobu sa používalo veľmi často zlato, štukatúra, farebné umelé mramory a pestré farby, ktoré len umocňovali pocit pompéznosti, vznešenosti, nadradenosti a nesmierneho bohatstva, a to tak u chrámových, ako aj u svetských stavieb. Okrem toho vzbudzovali často i želaný pocit malosti a ničotnosti, čo bolo považované za správnu cestu k pokore.
Z materiálov sa na stavbu budov používali najmä tehly a malta. Steny boli omietnuté silnou vrstvou malty bez rozdielu stavebného materiálu, z ktorého boli postavené (tehla, kameň alebo oboje), vďaka čomu vznikala bohatá štuková výzdoba. V móde boli aj klenby rôzneho druhu (kupola, kláštorná klenba, krížová klenba), ktoré sa často v rámci stavby prelínali s inými klenbami, čo kládlo vysoké nároky na zručnosť a presnosť staviteľa.
Od stredoveku sa mestá stavali podľa presných plánov, ktoré zohľadňovali potreby obchodu, dopravy a bezpečnosti, no dôraz sa kládol aj na estetickú stránku. Ideálne mesto bolo predmetom štúdií; malo symetrický centrálny pôdorys a ulice a domy sa rozbiehali v tvare hviezdy, alebo šachovnice. V takomto štýle boli postavené nielen európske, ale i mnohé koloniálne mestá, Neuf-Brisach, 1689; Kalmar, 1648, alebo Mannheim, ktorý bol postavený hneď po skončení tridsaťročnej vojny. Medzi najznámejších architektov tejto doby patrili Gian Lorenzo Bernini, Jacques Perret, Salomon de Brosse alebo Nicodemus Tessin starší a Nicodemus Tessin mladší.
V Taliansku sa architekti museli uspokojiť s prestavbou už existujúcich miest, čo často zasahovalo do konečného vzhľadu mesta, ale i do ich plánov, ktoré sa často odkláňali od ideálneho riešenia. V tomto období tu vznikla napr. Kolonáda pred chrámom sv. Petra v Ríme (Gian Lorenzo Bernini, 1665) alebo námestie Santa Maria della Pace (Pietro da Cortona, 1656 – 1657), ktoré sa zmenilo len pretvorením existujúcich starých priečelí domov.
Vo Francúzsku v roku 1635 navrhol Jacques Lemercier mesto a zámok Richelieu a po roku 1665 dal francúzsky kráľ Ľudovít XIV. rozšíriť lovecký pavilón na zámku Versailles. Stavbou poveril architekta Louisa Le Vau a záhrady mal projektovať Andrého Le Nôtre. Ich úlohou bolo vytvorenie sídelného kráľovského mesta. Zámok bol postavený medzi parkom a mestom Versailles, ktoré s ním tvorili harmonický celok, a zámok samotný sa skladal z množstva budov, usporiadaných okolo námestia. Nová architektúra sa prejavila i v Paríži, kde pôsobil architekt Julian Hardouin Mansart. Ten projektoval napr. dve hlavné parížske námestia – Place des Victoires a Place Vendôme.
V Holandsku sa začalo v roku 1607 rozširovanie Amsterdamu, ktoré bolo v tomto období najbohatším obchodníckym mestom v Európe. V roku 1634 bol Štokholm povýšený na hlavné mesto Švédskeho kráľovstva. Ležalo na niekoľkých ostrovoch, pričom na troch hlavných ostrovoch sa nachádzalo stredoveké územie mesta. To sa neskôr rozšírilo na pevninu v podobe šachovnicových ulíc a diagonálnych osí. Prestavby sa ujal Nicodemus Tessin mladší, no ani jemu sa nepodarilo celkom splniť ideál barokového mesta.
Po veľkom požiari Londýna v roku 1666 sa muselo pristúpiť k celkovej rekonštrukcii centrálnej časti Londýna. Ujal sa jej matematik a architekt Christopher Wren. Podľa jeho modelu malo centrum mesta tvoriť šachovnicové usporiadanie ulíc skombinované s koncentrickými námestiami a niekoľkými diagonálnymi osami, no napokon sa tento jeho projekt realizoval len sčasti.
V období baroka vznikalo množstvo svetských stavieb, ktoré mali demonštrovať moc panovníkov, šľachty, ale tiež bohatstvo mešťanov. Stavali sa najmä nájomné domy, mestské paláce pre šľachtu, vily, vidiecke sídla, zámky, ale tiež radnice alebo budovy kolégií a škôl. Stavby v tomto období tvorili jednoliaty celok – sokle, kostra a vonkajšie hrany boli silne zdôraznené, rovnako ako aj sochárska výzdoba, rámovanie dverí a okien, ale hlavne priečelia budov a budovy sa prispôsobovali uliciam, kanálom a námestiam.
V 17. storočí sa v Taliansku nestavali rozsiahle a odvážne rezidenčné zámky. V tejto oblasti prejavili veľkí talianski architekti svoje schopnosti len plánmi, ktoré vypracovali pre Louvre, aby tak konkurovali francúzskym kolegom. Vo Francúzsku sa hlavné časti budov v palácoch zvyčajne nachádzali v zadnom krídle, pričom predné časti budov boli nižšie. Jednotlivé časti domov mali svoje vlastné strechy v rôznych výškach, čím bolo zreteľné členenie stavby. V 17. storočí sa tieto budovy postupne zjednocujú a ich hlavná časť sa presúva dopredu, no prvky baroka tu možno vidieť už omnoho skôr.
Zámok Versailles ovplyvnil vývoj umenia v 17. storočí aj mimo Francúzska, ako vidno napr. na projekte kráľovského zámku Schönbrunn vo Viedni (Johann Fischer von Erlach, 1688) alebo na zámku Trója v Prahe (Jean-Baptiste Mathey, 1679 – 1691). Jedinou krajinou, v ktorej nevznikli v tomto období takmer žiadne pozoruhodné svetské stavby, bolo Španielsko, v ktorom protireformácia zrejme viedla k pretrvávajúcemu úpadku. O to pozoruhodnejšie sú niektoré stavby v severných protestantských krajinách, napr. v Nemecku (radnica v Augsburgu), Holandsku (radnica v Amsterdame, Mauritshuis v Haagu). Protestantský barok sa rozšíril i do Anglicka (napr. kráľovský komplex v Greenwichi) a Švédska (budova parlamentu Riddarhuset a kráľovský zámok v Štokholme).
Rovnako ako svetská, aj sakrálna architektúra súvisela s renesančnými a manieristickými riešeniami stavieb. Za štandardný vzor bol považovaný kostol s ideálnym rámcom – s kombináciou sieňového kostola s kaplnkami a veľkolepou východnou časťou s transeptom, kupolou nad krížením a veľkým chórom. Pri kostoloch sa dbalo najmä na priečelia, no medzi predmety hlavného záujmu patrilo aj interiérové riešenie.
Medzi hlavné príklady takýchto stavieb patria v Taliansku chrám svätého Petra (Carlo Maderno, 1607 – 1626), kostol trinitárov San Carlo alle Quattro Fontane (Francesco Borromini) alebo interiér kostola sv. Vavrinca v Turíne (Guarino Guarini, 1668 – 1680). Vo Francúzsku boli kostoly spočiatku veľmi strohé, oveľa viac pripomínali renesanciu ako barok. Neskôr sa predsa prejavil i vplyv talianskych umelcov. Domáci architekti (Jacques Lemercier, Étienne Martellange) sa však neuspokojili s typickým talianskym vzorovým kostolom, ale sa vrátili k stavbám raného baroka a ďalej ich rozvíjali vlastnou cestou.
V Španielsku bola architektúra silno ovplyvnená všeobecným úpadkom, ktorý zapríčinila protireformácia, a tak bola ďaleko pozadu za ostatnými európskymi architektúrami. Pokým ostatné štáty brali renesančné dedičstvo za východiskový bod pre rozvoj nového umeleckého smeru, v Španielsku pri ňom zostali a ďalej ho nerozvíjali. Napriek tomu aj tu vznikli stavby ovplyvnené raným talianskym barokom.
V Nemecku sa vďaka pretrvávajúcej nemeckej gotizujúcej neskororenesančnej architektúre objavujú prvé barokové budovy až v 2. polovici 17. storočia, napr. kostol sv. Michala v Mníchove (Friedrich Sustris). V tomto období vznikol aj napr. kostol svätého Kajetána v Mníchove, ktorý postavili podľa talianskeho vzorového kostola. Na juhu krajiny bola architektúra pod výraznejším vplyvom severotalianskeho baroka.
Nové barokové prvky sa neobjavili ani v protireformačnom Poľsku. Aj tu sa stavali najmä vzorové kostoly talianskeho typu alebo s centrálnym pôdorysom podľa starších talianskych kostolov. Hoci priestorové usporiadanie sa takmer nezmenilo, architekti si to vynahradili na neobyčajne plastickom členení múrov, ktoré vytvárali až teatrálne efekty, ako možno vidieť napr. na jezuitskom kostole v Poznani (1677 – 1701, Bartłomiej Nataniel Wąsowski). Pre flámske kostoly boli charakteristické bohaté reliéfy, ako napr. na jezuitskom kostole v Antverpách (1613). Vplyv baroka sa tu prejavuje nielen na priečeliach, ale i na reliéfnych ornamentoch.
Centrom novej viery a architektúry sa stalo Holandsko. Ako prvý vznikol kostol vo Willemstade (1581 – 1604), no najvýznamnejšou stavbou bol chrám v Charentone (1623, Salomon de Brosse). Protestantské sakrálne umenie čerpalo z práce s priestorom a svetlom, no iným spôsobom ako katolícke umenie: veriaci boli umiestnení v polkruhu tvárou k oltáru, čím sa vytvorila okrúhla scéna zastrešená kupolou.
Oveľa ďalej zašlo sakrálne umenie v Anglicku, a to najmä vďaka stavbám Christophera Wrena. Po veľkom požiari v Londýne jeho budovy zmenili ráz mesta a vtisli mu barokový charakter. Ako príklad možno uviesť kostol sv. Štefana (St. Stephen Walbrook, 1672 – 1687). Ide o priestranný kostol s rovnobežníkovým pôdorysom, silne presvetlený, s baldachýnom a klenbou podopretou stĺpmi. Najvýznamnejším a najväčším protestantským kostolom v Európe je však katedrála sv. Pavla v Londýne, ktorej autor mal tiež najväčšie ambície zo všetkých staviteľov. Stala sa najvážnejším konkurentom chrámu sv. Petra v Ríme a taktiež chrámu Saint-Luis-des-Invalides (Dom invalidov) vo Francúzsku. V ostatných európskych prostestantských hlavných mestách sa stavali menej pompézne stavby, napr. štokholmský chrám svätej Kataríny (1656 – 1670, Jean de la Vallée).
V období baroka sa veľmi dbalo aj na okolie budov a ich splynutie v priestore – krajinnú architektúru. Domy, paláce i chrámové stavby boli včlenené do okolia tak, aby čo najlepšie zapadli, a pre vytvorenie čo najlepšieho dojmu a súmernosti porušovali mnohé dovtedajšie princípy architektúry (napr. priečelie kostolov sa umiestňovalo na bok chrámovej lode, ak umiestnenie budovy nezodpovedalo symetrickému dojmu), a kde to možné nebolo, tam sa vytvárali aspoň falošné prvky (priečelia, stĺporadia), aby sa nepokazil panoramatický vzhľad budov, ulíc, no najmä námestí. Pri vonkajšej úprave budov vznikali zámocké záhrady a parky, ktoré vhodne upravovali rovinatý terén. Stavalo sa mnoho terás, altánkov, ale tiež veľkolepých vstupných schodíšť, a úpravám neušla ani voda, ktorá poslúžila na vytvorenie jazierok, fontán alebo vodných kaskád. Toto všetko spolu tvorilo organický celok, ktorý bol príjemný na pohľad a vzbudzoval dojem skutočnej veľkoleposti.
Taliansko bolo kolískou nového umeleckého smeru, ktorý vychádzal z diel slávnych umelcov, ako boli napr. Michelangelo alebo Vignola. V tomto období bol dokončený chrám sv. Petra v Ríme, námestie pred týmto chrámom, a mnoho ďalších kostolov.
Raný barok, ktorý mal charakter klasicizujúceho baroka, sa časom zmenil na dynamický barok a jeho hlavné centrum sa koncom 17. storočia presunulo z Ríma na sever krajiny. Jeho vplyv sa prenášal ďalej do Európy, najmä na územie Rakúska, Bavorska, Česka a Slovenska.
Tu sa centrom barokovej architektúry stali najmä Viedeň, Praha a Salzburg, ale taktiež juh Bavorska. Nový architektonický smer so sebou priniesli talianske rodiny staviteľov a architektov, z ktorých pochádzala aj väčšina prvých rakúskych a nemeckých staviteľov, a neskôr na ich práce nadviazali i domáci architekti.
V tomto období vznikajú také nádherné stavby, ako Schwarzenberský palác, cisársky zámok Schönbrunn, viedenský Belvedér, a mnohé ďalšie šľachtické sídla.
Vo Francúzsku je barok obdobím kompromisov, čo sa prejavuje i na jeho umení. Bijú sa v ňom na jednej strane absolutistická moc cirkvi a kráľov, no na druhej strane sa silne vzmáhali aj mešťania a obchodníci, ktorých moc sa prejavila aj počas buržoáznej revolúcie v roku 1789. Za hlavné obdobie, v ktorom prevládal barokový štýl stavieb, sa považuje obdobie vlády Ľudovíta XIII., Ľudovíta XIV. a Ľudovíta XV. (1610 – 1774).
V tomto období vznikajú také významné stavby, ako je kráľovský palác Louvre, palácový komplex vo Versailles, alebo Dom invalidov (Saint-Louis-des-Invalides).
Holandská baroková architektúra vychádzala z klasickej antickej architektúry a bola ovplyvňovaná skutočnosťou, že Holandsko bolo prvou republikou v severnej Európe. Miesto panovníckeho dvora tak určovali smer, akým sa architektúra a umenie všeobecne uberali, mešťania a obchodníci.
V tomto období tvorili v Holandsku najmä dvaja veľkí architekti – Jacob van Campen a Pieter Post. Ich tvorba sa vyznačovala hlavne používaním detailov prevzatých z iných európskych architektúr (napr. talianskej), ako boli obrovské pilastre, štítové strechy alebo strmé veže, ovplyvnené dielom anglického architekta Christophera Wrena.
Medzi budovy, ktoré boli postavené v tomto období, patria radnica v Amsterdame (1646) a Maastrichte (1658), ale tiež jedna z rezidencií kráľovskej rodiny – palác Huis ten Bosch v Haagu.
Za anglickú barokovú architektúru sa považujú stavby, ktoré vznikali približne medzi rokmi 1666 a 1713, nakoľko pred rokom 1666 neexistoval v Anglicku žiaden významný barokový architekt. Najväčšou udalosťou, ktorá sprevádzala toto obdobie architektúry, bol pravdepodobne Veľký požiar Londýna v roku 1666. Vďaka rozsiahlym škodám, ktoré oheň napáchal, sa mali možnosť prejaviť noví architekti ovplyvnení barokovým umením, ktoré sa rozvíjalo v kontinentálnej časti Európy. Kontinentálne umenie však nekopírovali, len sa ním inšpirovali, takže v konečnom štádiu v Anglicku vznikali barokové stavby veľmi osobitého charakteru. Medzi najvýznamnejšie stavby, ktoré v tomto období vznikli, patrí katedrála svätého Pavla v Londýne (St. Paul's Cathedral, (1675 – 1711)), hrad Howard v Yorkshire alebo vidiecky dom Seaton Delaval Hall v Northumberlande (1718).
Španielska baroková architektúra bola silne ovplyvnená katolíckym náboženstvom, ktoré sa prejavovalo takmer na všetkých stavbách, či išlo o budovy cirkevné, alebo svetské. Z tohto obdobia pochádzajú také stavby, ako sú katedrála zvestovania v Granade, katedrála Santiaga de Compostela  v Galícii, priečelie univerzity Valladolid (1719), alebo katedrála v Jaén (Catedral de la Asunción de Jaén).
V Rusku prechádzala baroková architektúra niekoľkými samostatnými obdobiami medzi koncom 16. storočia a prvou polovicou 18. storočia: 
prvá polovica 17. storočia – rané obdobie baroka, tzv. „moskovský“ alebo „Naryškinovský barok“ – vyznačoval sa elegantnými bielymi dekoráciami na stenách z červených tehál, nachádzajúcich sa najmä na tradičných kostoloch. V tomto období vznikol napr. Donský kláštor v Moskve (založený 1591), alebo Novodievčí kláštor v Moskve (založený 1524);
druhá polovica 17. storočia a začiatok 18. storočia – vrcholné obdobie baroka, tzv. "petrovský barok" – bol ovplyvnený najmä ruským cárom Petrom I. Veľkým, ktorý v tomto období založil mesto Petrohrad. V tomto období sa ruská architektúra drasticky odklonila od byzantského umenia, ktoré dovtedy prevládalo v umeleckej tvorbe. Vznikli také stavby, ako napr. katedrála sv. Petra a Pavla v Petrohrade (1712 – 1733), Menšikovský palác (1710 – 1711), alebo Dvanásť kolégií (1722 – 1744);
prvá polovica 18. storočia – neskoré obdobie baroka, tzv. „rastrelliho barok“ – toto obdobie bolo vrcholom extravagantnosti v plánovaní a prevedení stavieb. Názov dostalo podľa najvýznamnejšieho architekta pôsobiaceho v Rusku, Francesca Bartolomea Rastrelliho, ktorý bol v roku 1730 vymenovaný za staršieho dvorného architekta a pripisujú sa mu mnohé veľké stavby 18. storočia v Rusku. Patrí medzi ne napr. Zimný palác v Petrohrade (1754 – 1762), Mariánsky palác v Kyjeve (1752), alebo kostol sv. Andreja v Kyjeve (1749 – 1754).
Poľská baroková architektúra bola poznamenaná ako vytvorením únie medzi Poľskom a Litvou, tak i súperením bohatých mešťanov a šľachty s kráľom. Celkový vývoj architektúry ovplyvnila tiež švédska invázia a okupácia časti krajiny v rokoch 1655 – 1660. Medzi najvýznamnejšie poľské barokové stavby patrí Kráľovský palác vo Varšave (zrekonštruovaný v rokoch 1596 – 1619), Rzeszówsky palác (1682) alebo predmestský palác Villa Regia, ktorý postavil Giovanni Battista Trevano pre poľského kráľa Vladislava IV. Vasu v rokoch 1637 – 1641. Poľská šľachta zas dala postaviť krásne sídla po celej krajine, napr. hrad Krzyżtopór v dedine Ujazd na juhu Poľska, alebo hrad v Nowom Wiśnicze.
Uhorská architektúra bola ovplyvňovaná talianskym barokom, ktorý dostal možnosť sa naplno prejaviť vďaka tureckým nájazdom. Po zdevastovaní častí krajiny bolo treba postaviť nové cirkevné i svetské stavby, ktoré sa snažili prispôsobiť novej móde. Možno to vidieť napr. na jednej z prvých uhorských barokových stavieb – jezuitskom kostole v Trnave, ktorý v rokoch 1629 – 1637 postavil architekt Pietro Spazzo podľa talianskeho kostola na Piazza del Gesù v Ríme. Medzi ďalšie známe stavby patria napr. jezuitské kostoly v Košiciach (1671 – 1684), Győri (1634 – 1641), alebo Stoličnom Belehrade (1745 – 1751); zo svetských stavieb sú to napr. kráľovský palác] v Budíne (1749 – 1769), Grassalkovičov palác] v Gödöllő, alebo Esterházyho palác vo Fertőde.
Švédsku barokovú architektúru ovplyvnil najmä dvorný architekt Nicodemus Tessin starší a jeho syn Nicodemus Tessin mladší. Ich práca sa vyznačovala zmiešaním francúzskych barokových prvkov s talianskou barokovou architektúrou a osobitými severskými prvkami, ako sú napr. valbové strechy. Z tohoto obdobia pochádza napr. Štokholmský palác (1697 – 1760), alebo katedrála v Kalmare (1660 – 1700). V Dánsku pôsobil významný domáci architekt Nicolai Eigtved, ktorý sa preslávil ako hlavný architekt kráľovského sídla Christiansborg v Kodani, rovnako ako aj zimného sídla dánskej kráľovskej rodiny – paláca Amalienborg.
Jaroslava Staňková – Josef Pechar: Tisíciletý vývoj architektury. Praha: Státní nakladatelství technické literatury, 1979.

Bazilika svätého Petra alebo Chrám svätého Petra (tal. Basilica di San Pietro, lat. Basilica Sancti Petri, oficiálne  Basilica Papale di San Pietro in Vaticano, t. j. Pápežská bazilika svätého Petra vo Vatikáne) je renesančno-baroková sakrálna stavba vo Vatikáne, jedna z najväčších, najznámejších a najviac navštevovaných svätýň na svete. Je všeobecne uznávaným a rešpektovaným centrom katolíckeho kresťanstva.
O jej dôležitosti nielen ako sakrálnej stavby, ale i ako významnej historickej pamiatky svedčí neutíchajúci záujem státisícov veriacich a turistov z celého sveta, ktorí baziliku ročne navštívia.
Pri hodnotení stavby svätopeterskej baziliky z architektonického pohľadu musíme mať okrem toho na zreteli i duchovný význam miesta, na ktorom chrám stojí. Ten pochopíme ak vychádzame z presvedčenia o pobyte a mučeníckej smrti prvého Kristovho apoštola v Ríme. Viera v túto skutočnosť sa zakladá na svedectvách obsiahnutých v spisoch popredných cirkevných spisovateľov z prvých storočí nášho letopočtu, ako aj na ľudových tradíciách. Najstaršie svedectvo nachádzame v liste pápeža Klimenta I., ktorý adresoval náboženskej obci v Korinte. V dokumente, pochádzajúcom spred roku 100, sa objavuje zmienka o mučeníckej Petrovej smrti v Ríme. Podobnú zmienku môžeme nájsť aj v liste teológa svätého Ireneja pochádzajúceho z prelomu prvých dvoch storočí. Oba dokumenty oprávňujú uvažovať o Petrovej smrti, ku ktorej prišlo v súvislosti s prenasledovaním kresťanov počas vlády cisára Nera.
Veľmi významné je svedectvo biskupa Ignáca z Antiochie, ktoré potvrdzuje existenciu všeobecne zaužívanej tradície o pobyte svätého Petra v Ríme.
Vážnosť týchto svedectiev dokladá aj liturgická úcta, ktorú tomuto miestu prví kresťania prikladali. Už v roku 258 sa 29. jún slávil ako sviatok venovaný svätým Petrovi a Pavlovi, ktorých Rimania zvykli označovať titulom „Apoštolské kniežatá“.
Veľmi dôležitou skutočnosťou, vychádzajúcou z historických faktov, je miesto Petrovho hrobu. Ak prijmeme fakt, že zomrel počas vlády cisára Nera (cisárom v rokoch 54 – 68), je takmer isté, že bol popravený na mieste pre vladára významnom – v jeho cirku, ktorý sa v antických dobách nachádzal pri južnom múre súčasnej baziliky. Vedľa cirku sa nachádzal aj cintorín, na ktorom podľa tradície apoštola pochovali.
Toto miesto bolo odnepamäti miestom zvláštnej úcty a hrob, ktorý sa tu nachádzal,  prví kresťania uznávali ako hrob svätého Petra. Autentickosť apoštolovho hrobu nikdy nevzbudzovala žiadne pochybnosti.
Pre potvrdenie tohto faktu hovorí aj to, že cisár Konštantín Veľký, presvedčený o autentickosti hrobu a s úmyslom uctiť si miesto posledného odpočinku svätého Petra postavením chrámu nad jeho hrobom, neváhal zničiť staroveký cintorín.
Existenciu starovekého pohrebiska, prestavaného okolo roku 160, dosvedčil aj archeologický prieskum vykonaný v rokoch 1940 – 1949. Vo svetle týchto faktov sa dá jednoznačne pokladať tento hrob za hrob apoštola Petra.
Architektonické dejiny chrámu sú pomerne zložité. Dnešná bazilika stojí na mieste predchádzajúcej neskoroantickej sakrálnej stavby, ktorú dal prvý kresťanský cisár Konštantín I. na žiadosť pápeža Silvestra I. stavať pravdepodobne od roku 319.
Umiestnenie chrámu vychádza z dejín prvotnej kresťanskej cirkvi, ktoré sa začínajú v 1. storočí. Už od roku 41, na mieste ležiacom neďaleko dnešnej baziliky, existoval cirkus, postavený za vlády cisára Caligulu, neskôr premenovaný na Nerov, v ktorom mučeníckou smrťou prišli o život tisíce prívržencov nového kresťanského náboženstva. Pravdepodobne medzi rokmi 64 – 67 tu prišiel o život smrťou na kríži i apoštol Peter, ktorého tu po smrti aj pochovali.
Petrov hrob dal časom vzniknúť rozsiahlej nekropole kresťanských ale aj pohanských hrobov. Pochovávalo sa tu až do začiatku 4. storočia, keď cisár Konštantín I. nariadil pohrebisko zrušiť a pôvodný pahorok zarovnať. Dôvodom bola žiadosť pápeža Silvestra I. na vybudovanie baziliky nad hrobom prvého Kniežaťa Apoštolov. Terénnymi úpravami tak vzniklo rovné priestranstvo s rozmermi takmer 240 x 90 metrov.
Po príprave miesta sa mohlo pristúpiť k stavbe. Jej začiatok však nie je známy; predpokladá sa, že sa tak stalo medzi rokmi 319 – 322 a v hrubých rysoch mala byť dokončená v roku Konštantínovej smrti, v roku 337. Jej vzhľad je dnes známy iba z dobových kresieb: k ohromnému päťlodiu priliehala priečna loď, pričom priestoru dominovala polkruhová apsida za Petrovým hrobom. Celá stavba, vrátane átria a slávnostného vstupu, mala dĺžku viac ako 240 metrov. Hlavná loď bola vysoká 32 metrov a mala celkovú šírku 23 metrov. Bočné lode boli od hlavnej oddelené stĺporadím, hlavná loď od priečnej lode vysokým víťazným oblúkom. Podlaha bola vyložená bielym mramorom a strop zlatými kazetami. Steny baziliky ozdobovali mozaiky a fresky s náboženskou tematikou.
Bazilika sa od samého počiatku svojej existencie stala významným miestom, kam smerovali tisíce pútnikov ku „kolíske kresťanskej viery“. Jej význam vzrástol po tom, keď Jeruzalem obsadili Saracéni a Rím tak pre kresťanov ostal jediným Svätým mestom. Napriek tomu však centrom pápežskej moci a hlavnou rímskou bazilikou ostávala Lateránska bazilika.
Stavba v takejto podobe existovala až do prelomu 15. a 16. storočia. Každý z nasledujúcich pápežov sa usiloval o jej skrášľovanie podľa svojich predstáv a religióznych daností.
Jednou z prvých stavebných aktivít bolo vybudovanie monumentálneho schodiska, vedúceho k portiku, ktoré dal postaviť začiatkom 6. storočia pápež Symachus (pápež dal v rovnakom období pri bazilike postaviť svoje nové sídlo, predchodcu dnešného Apoštolského paláca). Na vnútornej strane portika sa nachádzala Giottova mozaika Navicella s námetom pripodobnenia cirkvi lodi. Obraz však neprežil zbúranie baziliky začiatkom 16. storočia (fragmenty mozaiky možno však obdivovať nad stredným portálom baziliky). Portikom sa vchádzalo do átria, ktorému dominovala bronzová kolosálna socha píniovej šišky (dnes je šiška umiestnená na jednom z nádvorí Apoštolského paláca, pomenovanom Cortile della Pigna, t. j. Nádvorie so šiškou).
Presbytérium sa nachádzalo priamo nad hrobom svätého Petra. Pietnosť miesta bola na konci 6. storočia za pápeža Gregora I. Veľkého (590 – 604) zdôraznená stavebnou úpravou, kedy bolo možné cez ozdobnú mrežu, umiestnenú v podlahe presbytéria, vidieť apoštolov hrob. Interiér baziliky presvetľovalo okrem okien i množstvo lámp a lustrov. Vstup doň zabezpečovala pätica brán; šiesta – tzv. Svätá brána – vznikla až v roku 1500, kedy bola založená tradícia otvárať ju iba v tzv. jubilejnom roku.
Mnohé umelecké poklady zdobiace Konštantínovu baziliku sú dnes stratené. O ich existencii vieme vďaka Giacomovi Grimaldimu, pápežskému notárovi, ktorý začiatkom 17. storočia zdokumentoval všetko zariadenie starej baziliky predtým, než podľahla demolácii. Zásluhou jeho precízne vedenej evidencii sa tak zachovali nákresy a popisy všetkého zariadenia chrámu, vrátane oltárov, malieb, mozaík i mobiliáru. Z ním namaľovaných a zachovaných akvarelov sa dozvedáme napr. o existencii veľkolepého freskového cyklu s námetom významných udalostí zo Starého i Nového zákona, ktorým dal pápež Lev I. (440 – 461) vyzdobiť steny hlavnej lode. Z Grimaldiho zápisov vyplýva, že iný ranokresťanský pápež Ján VII. (705 – 707), dal v tesnom susedstve baziliky postaviť tzv. Oratórium matky Božej a vyzdobiť ho mozaikami s kristologickým cyklom.
Udalosťou svetodejinného významu možno označiť cisársku korunováciu Karola Veľkého 25. decembra 800 pápežom Levom III. Tradícia korunovácií cisárov Svätej rímskej ríše pokračovala i v budúcnosti a z pápežových rúk ju v bazilike prijalo nasledujúcich dvadsaťdva Karolových nástupcov.
V dejinách baziliky sa vyskytli i trpké časy. Jedným z nich bol 23. august 846, kedy chrám vyplienili Saracéni. Udalosť, ktorá otriasla samou podstatou európskeho kresťanstva, podnietila stavebné aktivity smerujúce k zaisteniu bezpečnosti nielen baziliky, ale aj celého vatikánskeho územia. Za pápeža Leva IV. (847 – 855) bol vybudovaný tzv. Levov múr, svojou mohutnosťou dodnes dokumentujúci dokonalú obranu pred prípadnými nepriateľmi.
Obdobie nasledujúcich piatich storočí vzhľad baziliky veľmi nezmenilo. Za výnimku možno považovať pontifikát Kalixta II. (1119 – 1124), ktorý dal vyzdobiť hlavný oltár.
O ďalšiu výzdobu chrámu sa pričinil počas svojho pontifikátu Mikuláš III. (1277 – 1280), ktorý okrem toho, že dal postaviť kaplnku svätého Mikuláša, v ktorej mal byť po svojej smrti pochovaný, dal do hlavnej lode umiestniť sériu pápežských portrétov, dal postaviť nový pápežský oltár a bohatým freskovým cyklom nechal vyzdobiť fasádu baziliky.
Začiatok 14. storočia znamenal rozkol v katolíckej cirkvi. Pápež Klement V. na nátlak francúzskeho kráľa Filipa IV. opustil Vatikán. Nasledujúcich takmer sedemdesiat rokov bola bazilika opustená. Chátrajúca stavba po návrate pápežov do Ríma v roku 1378 nespĺňala predstavy o dôstojnom pápežskom svätostánku.
S nástupom Martina V. na Petrov stolec nastalo pre chrám obdobie znovuzrodenia. Pápež natrvalo presídlil do Ríma. Roky jeho pontifikátu sa stali nástupom prvej vlny záujmu o umenie a všeobecne o hodnoty ľudského ducha. Cestu si razil renesančný humanizmus.
Prvé snahy o vytvorenie reprezentačného kostola pochádzajú z čias pontifikátu Mikuláša V. (1447 – 1455). V roku 1452 sa pod vedením florentského architekta Bernarda Rosseliniho pristúpilo k prestavbe chóru a priečneho krídla, no už o tri roky boli práce zastavené.
Dvanásť storočí nechalo svoju pečať na vzhľade Konštantínovej baziliky. Jej interiérové vybavenie patrilo k tomu najvzácnejšiemu čo ľudské ruky vytvorili. Nešlo však iba o umelecké poklady. Svojou duchovnou hodnotou bazilika ďaleko prevyšovala hmotné vybavenie. Takmer na každom vhodnom mieste stál nejaký oltár – nielen v kaplnkách, ale i pri stĺpoch a v rôznych výklenkoch. Dobové záznamy udávajú, že ich bolo viac, než sto.
Duchovný rozmer chrámu sa prejavil najviac na jeho návštevnosti. Pútnici z celého sveta tu prichádzali aby nad miestom hrobu prvého Kristovho nástupcu rozjímali a modlili sa.
Až s nástupom pápeža Júliusa II. (1503 – 1513) sa začalo so stavebnými prácami, ktoré boli rozhodujúce pre dnešný vzhľad baziliky. Po predchádzajúcich úvahách sa pápež definitívne rozhodol pre radikálne riešenie. Jestvujúcu stavbu dal z väčšej časti strhnúť a 18. apríla 1506 bol položený základný kameň novej baziliky, keď predtým poveril skúseného, šesťdesiatdvaročného architekta Donata Bramanteho jej výstavbou.
Projekt výstavby nového chrámu sa mal uskutočniť v najväčších možných rozmeroch. Mal dokázať vzmáhajúcu sa moc Ríma a jeho nadradenosť nad pohanskou minulosťou cisárstva. Moc cirkvi chcel pápež demonštrovať bazilikou, ktorá by vzbudzovala bázeň i rešpekt. Bramante hľadal inšpiráciu v najväčších existujúcich stavbách nielen v Ríme ale i v okolitých mestách. Prvý Bramanteho náčrt predpokladal kostol s pôdorysom v tvare gréckeho kríža, ktorý zodpovedal ideálom renesancie a oživoval myšlienku antického mauzólea, s hlavnou kupolou a so štyrmi vedľajšími kupolami. Jeden z jeho asistentov, Giuliano da Sangallo, mu však navrhol zmeniť plán a Bramante ho prekreslil do predĺženého tvaru. 
V roku 1513 Július II. zomrel. Na jeho miesto nastúpil Lev X. (1513 – 1521), ktorého vlastné návrhy priniesli zmenu plánov. V roku 1514 zomrel aj Bramante a práce sa ujal jeho dovtedajší asistent Giuliano da Sangallo, ktorý si za pomocníka prizval vyše osemdesiatročného Fra Gioconda. Pápež však poveril hlavným dozorom mladého a talentovaného umelca z Urbina Raffaela Santiho. Raffael vypustil niektoré Bramanteho návrhy, ale inak sa držal jeho pôvodných myšlienok. V roku 1520 však zomrel a ani jeden z jeho návrhov sa nezrealizoval. Vedením stavby bol poverený Antonio da Sangallo ml., Giulianov synovec, ktorý nadviazal na diela predchodcov. Vytvoril alternatívu, ktorá sa zachovala ako drevený model. Plienenie Ríma vojskami cisára Karola V. v roku 1527 a následný nedostatok financií zabránili v pokračovaní stavby. Sangallo zomrel v roku 1546 a hlavného dozoru sa na prianie pápeža Pavla III. (1534 – 1549) ujal starnúci, už sedemdesiatročný Michelangelo Buonarroti.
Michelangelo vytvoril ďalší plán, ktorý rátal s odstránením viac-menej jestvujúcich častí navrhnutých Sangallom a Raffaelom a návrat k pôvodnej idee Bramanteho. 
Michelangelo svoj hlavný záujem však sústredil na kupolu, ktorú si predstavoval postaviť tak, aby ju ako neprehliadnuteľnú dominantu chrámu bolo vidieť zo všetkých strán. Vytvoril viacero návrhov zreteľne nadväzujúcich na Brunelleschiho kupolu florentskej katedrály Santa Maria del Fiore. To, čo však napokon vytvoril, bolo oveľa zložitejšie a monumentálnejšie. Za svojho života postavil valcový tambur, ale keď v roku 1564 zomrel, na samotnej kupole sa ešte nič podstatné neurobilo. Pápežom sa medzitým stal Pius IV. (1559 – 1565), ktorý dvom novým architektom Pirrovi Ligoriovi a Giacomovi da Vignola nariadil pokračovať v Michelangelom začatom diele. Pirro Ligorio prišiel s vlastnou predstavou, s ktorou však pápež nesúhlasil a zbavil ho poverenia. Vignola obnovil Bramanteho myšlienku postranných kupol a jeho nasledovník Giacomo della Porta postavil dve malé bočné kupoly, existujúce dodnes.
V roku 1590, na príkaz Sixta V. (1585 – 1590), dokončil aj Michelangelovu kupolu, ktorú však zvýšil asi o deväť metrov, čo znamená, že vonkajší plášť je oveľa strmší ako Michelangelom navrhnutý tvar. Podľa nepísanej zásady, že v architektúre záleží iba na tom, čo ostane stáť, sa della Portom vytvorená kupola stala vzorom, ktorý čoskoro napodobňovali v celej Európe a jej tvorca, i keď nebol veľkým architektom, dosiahol na piedestál váženej osobnosti.
Stavebné práce však na bazilike pokračovali i v nasledujúcich rokoch. Keď sa v roku 1605 stal pápežom Pavol V. (1605 – 1621) vytýčil si za cieľ dokončiť stavbu chrámu. Stavba ešte stále obsahovala časti konštantínovskej baziliky, ktoré mali byť definitívne odstránené. Pri tej príležitosti bol poverený Giacomo Grimaldi, archeológ a kanonik baziliky, dokumentáciou všetkých pamiatok starej baziliky.
V roku 1607 bol vyhlásený konkurz na architekta, ktorý by chrám dokončil. Zbor kardinálov sa rozhodol pre skúseného, päťdesiatjedenročného švajčiarsko-talianskeho architekta Carla Maderna. Jeho hlavným poverením bolo navrhnutie a pristavanie sakristie, dobudovanie interiéru a dotvorenie hlavného priečelia.
Už na jeseň 1607 sa začalo s budovaním priečelia. Do roku 1611 vznikol jeden z architektonických výtvorov, ktorý bol od svojho zrodu zdrojom neustálych polemík. Tie smerovali hlavne k jeho monumentálnosti, ktorá pri frontálnom pohľade z priestoru pred chrámom zakrýva Michelangelovu kupolu. V dnešnom chápaní však Madernovo dielo, značne inovatívne, dodalo stavbe grandiózny vzhľad, tak charakteristický a dnes všetkými obdivovaný.
Popri realizácii hlavného priečelia baziliky má Carlo Maderno zásluhu na vytvorení dnešnej podoby chrámového interiéru. Vďaka jeho stavebnej genialite bola stavba koncom júna 1621 v hrubých rysoch dokončená.
Pri spätnom pohľade na históriu výstavby dnešnej baziliky možno povedať, že tým čím je stavba dnes, je výsledkom zvláštnej súhry štyroch géniov svojej doby. Renesančný architekt Donato Bramante, stojaci pri jej zrode, Michelangelo, ktorého návrh detailov stavby ako i kríženia lodí zavŕšeného kupolou vtlačil stavbe pečať vrcholnej renesancie a ranobarokový umelec Carlo Maderno so svojím riešením monumentálneho priečelia. Architektonický a výtvarný odkaz týchto umelcov zavŕšil svojím veľkolepým prínosom Gian Lorenzo Bernini, geniálny sochár a architekt, ktorého meno ostane navždy spojené nielen s dotvorením chrámového interiéru (baldachýn nad hrobom sv. Petra, tzv. Cathedra Petri, viacero sôch, umeleckých doplnkov a náhrobkov) ale najmä realizáciou námestia pred bazilikou.
Bernini sa mal podieľať i na dotvorení priečelia baziliky; mal dostavať dve barokové zvonice, ktoré však poznáme iba z kresieb. Ich výstavbou ho poveril v roku 1637 pápež Urban VIII. (1623 – 1644). Po vystavaní ľavej zvonice sa však na murive baziliky objavili trhliny. V roku 1646 za Urbanovho nástupcu  Inocenta X. (1644 – 1655) bola preto veža strhnutá a plán na doriešenie priečelia touto cestou stroskotal.
Bernini upravil aj tzv. Kráľovské schody (Scala regia) – pompézny vchod do Apoštolského paláca, ktoré začiatkom 16. storočia pôvodne vytvoril Antonio da Sangallo ml.
Na prvý pohľad upúta bazilika diváka neobvykle širokým priečelím. To je horizontálne členené vysokou atikou na dve podlažia. Realizáciou monumentálneho priečelia baziliky poveril pápež Pavol V. (1605 – 1621) architekta Carla Maderna. Výsledkom bolo vytvorenie dominantnej 114,69 metra širokej a 45,55 metra vysokej fasády, doplnenej ôsmimi kolosálnymi korintskými stĺpmi a štyrmi pilastrami. Priečelie je prísne symetrické. Vrchné zakončenie tvorí balustráda s monumentálnymi sochami Ježiša Krista a jedenástich apoštolov (bez svätého Petra). Oba konce priečelia dotvoril v 19. storočí architekt Giuseppe Valadier osadením hodín.
Zadávateľa stavby priečelia, pápeža Pavla V., pripomína nápis na atike priečelia: IN HONOREM PRINCIPIS APOST PAVLVS V BVRGHESIVS ROMANVS PONT MAX AN MDCXII PONT VII (Na slávu Princa apoštolov postavil Pavol V. Borghese, pápež, v roku 1612, v siedmom roku pontifikátu).
Okrem impozantného priečelia jednoznačným dominujúcim architektonickým prvkom stavby je kupola, viditeľná zo všetkých strán a súčasne tvoriaca jednu z dominánt celého Ríma. Kupola zaujme predovšetkým svojou majestátnosťou. Projekt začatý Michelangelom v roku 1546 však dokončil až v roku 1590 Giacomo della Porta (keď Michelangelo vo februári 1564 zomrel, bol z kupoly hotový iba spodný valec – tambur). Podobne ako kupola florentskej Katedrály Santa Maria del Fiore jej výsledný vzhľad bol zameraný najmä na vonkajšie pôsobenie na diváka.
Kupola, skladajúca sa z fonkajšieho plášťa a vnútornej priestorovej výstuže, je korunovaná laternou týčiacou sa nad mohutným tamburom. Ten je po celom obvode pravidelne členený dvojicami korintských stĺpov, medzi ktorými sa nachádzajú okná nesúce striedavo trojuholníkové a oblúkové frontóny. Šestnásť dvadsaťmetrových dvojpilierov vytvára striedavo s oknami stavebnú štruktúru valcovej podstavy kupoly. Podľa pôvodnej predstavy mala na každom zo stĺpov stáť mramorová socha starozákonného proroka. Z tohto zámeru zišlo ihneď po rozobratí lešenia. Na výslednej stavbe sa totiž objavili trhliny a už i tak masívna stavba by bola hmotnosťou sôch nežiaduco zaťažená.
Hrubú stavbu kupoly dokončili 18. novembra 1593. V tento deň zavŕšili sedemnásť metrov vysokú vežu laterny bronzovou dutou guľou (priemer gule je 2,5 metra) s krížom vysokým päť metrov. Ním dosahuje bazilika celkovú výšku 136,5 metra.
Po dokončení kupoly bolo jasné, že della Porta vytvoril dielo hodné majestátnosti chrámu a ktoré až dodnes, i po vyše štyristo rokoch, patrí k divom západnej architektúry.
Okrem historicko-architektonického významu je bazilika predovšetkým symbolom kresťanskej viery. Nezastupiteľné miesto v jej poslaní majú zvony. Sprevádzajú nielen všetky slávnosti, ale ich zvuk umocňuje neopakovateľnú atmosféru a vytvára skutočne nezabudnuteľný zážitok.
Celkovo má zvonkohra baziliky šesť zvonov. Tri zo zvonov (medzi nimi najväčší a najmenší) nemajú špeciálne mená – volajú sa jednoducho Veľký zvon (Grande campana, zv. tiež Campanone), Malý zvon (Piccola campana, zv. Campanoncino) a Zvonček (Campanella). Veľký zvon je „najviditeľnejší“ – nachádza sa v ľavej zvonici pod hodinami. Odliaty bol v roku 1801, jeho hmotnosť je deväť ton, priemer má 2,31 metra a výšku 2,60 metra. Malý zvon pochádza z roku 1725, má hmotnosť 3 640 kilogramov, priemer 1,77 metra a výšku 1,90 metra. Campanella bol odliaty v roku 1825; s priemerom 0,73 metra a výškou 0,80 metra váži „len“ 235 kilogramov.
Tretí zvon baziliky sa nazýva Rota, je najstarší zo zvonov, pochádza z 13. storočia z dielne Giudotta Pisana. Svoje meno dostal podľa toho, že jeho pôvodnou úlohou bolo zvolávať zhromaždenie Tribunálu rímskej roty. Váži 1 800 kilogramov, priemer má 1,40 metra a výšku 1,35 metra. 
Poslednými zvonmi sú Predica (Kázeň), odliaty v roku 1909 (váži 850 kilogramov, jeho priemer je 1,08 metra a výška 1,17 metra) a zvon, ktorý dnes poznáme pod názvom Ave Maria. Vznikol v roku 1932 pretavením narušeného staršieho zvonu z roku 1776. Váži 280 kilogramov, priemer má 0,75 metra, výšku 0,80 metra.
Každý zvon vyrobený z bronzu je zároveň aj umeleckým dielom. Výtvarné riešenie povrchu zvona formou basreliéfov s figurálnymi námetmi, ornamentálnymi pásmi, erbami pápežov a nápisovými doskami s menami donátorov však prísne rešpektuje zákonitosti konštrukcie zvona, aby negatívne nepôsobili na jeho akustické vlastnosti. Z hľadiska umeleckej hodnoty sa z celého súboru vatikánskych zvonov vyníma bohatosťou ornamentu a krásou reliéfnej výzdoby Veľký zvon, ktorý z čistého bronzu odlial a vyzdobil známy zlatník Luigi Valadier. Za pozornosť stoja aj niektoré nápisy na zvonoch, ktoré akoby chceli vyjadriť poslanie a zmysel chrámových zvonov. Napríklad nápis na zvone Ave Maria hovorí: CLAMA NE CESSES QUASI TUBA EXALTA VOCEM ET ANNUNTIA POPULO MEO SCELERA EORUM SUMPTIBUS LOCORUM PIORUM A. D. 1776 („Krič bez prestania a pozdvihni svoj hlas ako trúbka a ohlás môjmu ľudu jeho hriechy. R. P. 1776“).
Napriek ohromným rozmerom nepôsobí vnútrajšok baziliky giganticky. Zásluhu má na tom rovnomerné vyváženie proporcií a ozdobných prvkov ako aj jednotná renesančná a baroková výzdoba. Carlo Maderno, autor hlavného priečelia baziliky, nadviazal na Michelangelovu koncepciu centrálneho priestoru chrámu pod hlavnou kupolou, v mieste kríženia sa hlavnej a priečnej lode.
Širokú hlavnú loď oddeľujú od bočných, nepomerne úzkych lodí, štyri doširoka klenuté arkády. Nad ich vrcholom sú do valenej klenby vsadené okná, ozdobené pozlátenými kazetami. Bernini navrhol viacfarebné mramorové obloženie stien a medailóny pápežov.
Cez vonkajšie vchodové dvere sa návštevník baziliky ocitne v predsieni, ktorá je dielom Carla Maderna. Umeleckú výzdobu predsiene predstavujú dve jazdecké sochy – vpravo Konštantína I., prvého kresťanského cisára a zakladateľa baziliky (dielo Gian Lorenza Berniniho) a vľavo Karola Veľkého, prvého cisára korunovaného v bazilike (dielo Agostina Cornacchiniho z roku 1725).
Na vstup do interiéru chrámu slúži pätoro brán, z ktorých úplne pravá, Porta Santa (Svätá brána, dielo Vica Consortiho z roku 1950) sa otvára iba počas tzv. jubilejného roku. Pompéznym dojmom pôsobia bronzové stredné dvojkrídlové dvere, ktoré v rokoch 1433 – 1445 ešte pre starú baziliku vytvoril sochár Antonio Filarete z Florencie na objednávku pápeža Eugena IV. Sú unikátne svojím reliéfnym stvárnením zobrazujúcim výjavy zo života Ježiša Krista, apoštolov Petra a Pavla a udalostí z pontifikátu Eugena IV.
Prehliadka interiéru baziliky je vrcholným umeleckým zážitkom. Návštevník si pri prehliadke chrámu ani neuvedomuje, že najväčším počtom umeleckých diel obohatili chrám až umelci v priebehu 17. a 18. storočia. V 18. storočí boli tiež veľké oltárne obrazy nahradené mozaikovými kópiami a originály našli svoje miesto v Pinakotéke Vatikánskych múzeí.
Kupolu, preklenujúcu centrálnu časť chrámu s Petrovým hrobom, nesú štyri päťhranné piliere. Po šestnásť okien v laterne a tambure zabezpečuje osvetlenie horného priestoru.
Dolný okraj kupoly obsahuje v kruhopise latinský citát z Nového zákona (Mt 16,18 – 19): TU ES PETRUS ET SUPER HANC PETRAM AEDIFICABO ECCLESIAM MEAM ET TIBI DABO CLAVES REGNI CAELORUM (Ty si Peter, skala, a na tejto skale postavím svoju cirkev a tebe dám kľúče od kráľovstva nebeského). Kráľovstvo nebeské je symbolicky spodobnené v mozaikách na zlatom pozadí, zhotovených podľa kresieb Giuseppe Cesariho zv. Cavalier d´Arpino, pokrývajúcich celú vnútornú časť kupoly.
Lunety kupoly obsahujú busty významných cirkevných učiteľov, klenuté časti nad stĺpmi zdobia štyri okrúhle mozaikové medailóny s vyobrazeniami štyroch evanjelistov v nadživotnej veľkosti.
Vrchná časť kupoly obsahuje kruhopisný nápis dokumentujúci dokončenie stavby kupoly: S.PETRI.GLORIAE.SIXTUS.PP.V.A.M.D.XC.PONTIF.V. (Na slávu svätého Petra roku 1590 Sixtus V. v piatom roku pontifikátu).
Jedným z najznámejších umeleckých diel v bazilike je preslávený Berniniho oltárny baldachýn, vytvorený v rokoch 1624 – 1633. Týmto dielom začal geniálny umelec, dovtedy činný ako sochár, svoju kariéru architekta. Silueta krútených stĺpov, dvíhajúcich vrchol baldachýnu do výšky takmer dvadsaťdeväť metrov, sa črtá na pozadí architektúry chrámu a vytvára perspektívny priehľad, končiaci na Stolci svätého Petra v jeho samom závere.
Dielo je po technickej i umeleckej stránke skutočným unikátom. Nad mramorovými soklami sa týči štvorica mohutných stĺpov, ktoré nesú baldachýn so zemeguľou a krížom, symbolickým stvárnením celosvetovej, univerzálnej cirkvi. Baldachýn tvoriaci súčasť pápežského oltáru nad Petrovým hrobom sa stal dôstojným vyjadrením dôležitosti tohto miesta. Stojí v mieste križovania sa hlavnej a priečnej lode baziliky. Bernini sa musel vysporiadať s interiérovými dispozíciami uvažovaného priestoru a jeho riešenie, veľkolepé a geniálne, sa javí ako nanajvýš vhodné a primerané vysokému priestoru pod hlavnou kupolou. Umelecké stvárnenie krútených stĺpov je súčasne symbolickým odkazom na dva stĺpy, stojace kedysi pred vstupom do jeruzalemského chrámu.
Na stavbu tohto gigantického baldachýnu dal pápež Urban VIII., objednávateľ diela, roztaviť bronzovú strechu predsiene Panteónu, ktorý sa dochoval dovtedy v neporušenom stave (po zhotovení kolosálnych stĺpov – údajne sa na ne spotrebovalo deväťdesiat ton kovu – ostalo ešte dostatočné množstvo bronzu na odliatie osemdesiatich kanónov určených pre Anjelský hrad). Obrovský baldachýn posvätili v sviatok svätého Petra roku 1633.
Na objednávku pápeža Alexandra VII. vytvoril Gian Lorenzo Bernini medzi rokmi 1656 – 1666 bronzovú nástavbu v apside, tzv. Cathedru Petri (Stolec svätého Petra), ktorá obsahuje najvzácnejšiu relikviu uchovávanú v chráme: biskupský trón svätého Petra (v skutočnosti ide o korunovačný drevený trón cisára Karola Holého z roku 875). Nadstavba má tvar bronzového kresla, ktoré pridržiavajú postavy štyroch cirkevných otcov (ide o sv. Ambróza a sv. Augustína, predstavujúcich kresťanský západ a sv. Atanáza a sv. Jána Zlatoústeho symbolizujúcich východnú cirkev).
Impozantné a mimoriadne pôsobivé je vrchné ukončenie diela. Tvoria ho po oboch stranách umiestnení puttiovia pridržiavajúci pápežské insígnie a gloriola s anjelmi lemovaná lúčmi, ktorá obklopuje oválne alabastrové okno s letiacou holubicou, symbolom Ducha svätého.
Petrov stolec má v bazilike symbolické umiestnenie vo význame spojovacieho článku medzi pozemským a nebeským svetom. Súčasne symbolizuje učiteľský úrad cirkvi.
Sochárska výzdoba Baziliky svätého Petra tvorí neoddeliteľnú súčasť umeleckých pokladov chrámu. Spomedzi nich zaujmú najmä umelecky hodnotné sochárske prevedenia pápežských náhrobkov ako i napr. tridsaťdeväť sôch zakladateľov náboženských rádov, vypĺňajúcich oválne výklenky na pilastroch. Návštevníka zaujme predovšetkým štvorica kolosálnych sôch v nikách stĺpov podopierajúcich centrálnu kupolu. Monumentálne sochy predstavujú svätcov, ktorí sú v tesnom spojení s Kristovou smrťou. Svätá Veronika držiaca rúšku s odtlačkom Kristovej tváre od Francesca Mochiho z rokov 1629 – 1632, svätá Helena od Andreu Bolgiho z r. 1629 – 1639, apoštol svätý Ondrej od Françoisa Duquesnoya z r. 1629 – 1633 a svätý Longinus, dielo Berniniho z r. 1630 – 1639.
Bazilika svätého Petra vo svojich útrobách skrýva množstvo náhrobkov. Byť pochovaným po boku prvého Kristovho nástupcu bolo a je túžbou mnohých. Okrem neskorších Petrových nástupcov túto výsadu dostalo i niekoľko svetských osobností, napr.: švédska kráľovná Kristína I., poľská princezná Mária Klementína Sobieska, cisár Otto II., ale aj napr. hudobný skladateľ Giovanni Pierluigi da Palestrina alebo Jozef kardinál Beran.
Urban VIII. Pravý výklenok apsidy vypĺňa náhrobok Urbana VIII. (1623 – 1644), dielo Gian Lorenza Berniniho z rokov 1627 – 1647. Socha predstavujúca pápeža ako sebavedomého panovníka žehná okoloidúcim natiahnutou pravicou. Zaujímavým doplnkom podstavca sochy sú včely, symbol pápežovho rodu Barberiniovcov. Pomník je doplnený alegorickými sochami Lásky a Spravodlivosti.
Inocent VIII. Majstrovským dielom vytvoreným koncom 15. storočia je bronzový náhrobok pápeža Inocenta VIII. (1484 – 1492). Je jediným náhrobkom pochádzajúcim ešte zo starej baziliky. Keď starú baziliku zbúrali, náhrobok vyhotovený Antoniom del Pollaiolom rozobrali a opäť postavili o storočie neskôr.
Pápež sedí na tróne a pravicou pozdravuje príchodiacich. Trón je orámovaný reliéfmi s vyobrazením kardinálskych cností. V ľavej ruke drží posvätnú Longinovu kopiju, ktorou mal byť prebodnutý Kristov bok.
Alexander VII. Nádherným náhrobkom vzdal Bernini hold svojmu mecenášovi. Alexandra VII. umiestnil medzi dve alegorické postavy predstavujúce Lásku a Pravdu.
Gregor XIII. Pápežovu reformu kalendára znázorňuje reliéf na sarkofágu dokončenom v roku 1723. Po bokoch Gregora XIII. sú alegorické postavy Statočnosť a Viera. Náhrobok je dielom sochára Camilla Rusconiho.
Po pravej strane centrálnej lode chrámu sa nachádza bronzová socha svätého Petra, dielo z 13. storočia, ktoré je pripisované Arnolfovi di Cambio. Sediac na nádherne vypracovanom mramorovom tróne v ľavej ruke zviera kľúče od nebeského kráľovstva a pravou požehnáva okoloidúcich. Požehnanie dvoma zdvihnutými prstami symbolizuje dve prirodzenosti Krista – božskú a ľudskú; ostatné tri skrčené prsty symbolizujú Trojicu Božiu.
Vzorom pre zhotovenie tejto sochy bola socha rímskeho senátora zo 4. storočia. Pravá Petrova noha, mierne prečnievajúca cez okraj podstavca, počas stáročí stratila svoj pôvodný tvar. K ustálenému rituálu návštevníkov baziliky totiž patrí nohu sv. Petra pobozkať alebo sa jej dotknúť rukou. Za sochou visí mozaikový záves pochádzajúci z roku 1871.
Počas významných sviatkov (napr. oboch apoštolov, či sviatku Katedry sv. Petra – 22. februára) sochu oblečú do slávnostného rúcha. Na hlavu jej posadia tiaru vykladanú drahokamami.
V prvej kaplnke v pravej postrannej lodi stojí slávna Michelangelova Pieta. Michelangelo mal práve dvadsaťpäť rokov, keď v roku 1499 vytesal mramorovú, 174 cm vysokú sochu Panny Márie držiacej v lone telo mŕtveho Ježiša.
Dielo je autorom signované na diagonálnom páse na Máriinej hrudi: MICHAEL. ANGELUS. BONAROTUS. FLORENT. FACIEBA (T) („Michelangelo Buonarroti z Florencie toto vytvoril“). Socha, pôvodne určená pre náhrobok francúzskeho kardinála Jeana Bilheres de Lagraulas v starej bazilike, sa v roku 1519 dostala na súčasné miesto.
Z umeleckého hľadiska na soche zaujme vynikajúce opracovanie materiálu a dokonalá kompozičná harmónia. Pozoruhodným dojmom pôsobí Máriina mladá tvár k zrelým rysom svojho mŕtveho syna. Autor takto chápal jej čistotu a nevinnosť. Dielo má v sebe hlbokú výrazovú hodnotu, ktorou je symbióza smrti a mladosti, smútku a krásy.
Sochu Michelangelovej Piety ochraňuje sklená výplň potom, čo ju v roku 1972 kladivom poškodil jeden z návštevníkov.
Chrám svätého Petra v takej podobe, v akej existuje dnes, je Madernovým a Berniniho dielom. Z obdobia rokov 1656 – 1667 pochádza aj urbanistické riešenie Námestia svätého Petra, ktoré na objednávku pápeža Alexandra VII. navrhol a zrealizoval Gian Lorenzo Bernini. Patrí medzi najvydarenejšie monumentálne diela svojho druhu na svete.
Takmer dve storočia trvala výstavba dnešného kostola, architektonickým stvárnením reflektujúcim dve slohové obdobia. Na jej vzhľade sa podpísala viac ako desiatka architektov. Na Petrovom stolci sa medzitým vymenilo tridsaťdva pápežov, z ktorých viacerí priamo či sprostredkovane zasahovali do výstavby,  alebo architektom vnucovali svoje predstavy. Táto nádherná grandiózna stavba už pri zbežnejšom pohľade nesie známky svojho dlhého vývoja a rukopisu rôznorodých autorov. Napriek tomu pôsobí celistvo a jednotne.
Ch. Stukenbrock, B. Topper, 1000 mistrovských děl evropského malířství 1300 - 1850, Slovart, Praha, 2008, ISBN 978-80-7391-129-4
B. Hitzen-Bohlen, Řím - umění a architektura, Slovart, Praha, 2008, ISBN 978-80-7391-061-7
M. Collins, Vatikán - tajomstvá a poklady svätého mesta, Ikar, Bratislava, 2009, ISBN 978-80-551-2016-4
O. J. Blažíček, Gianlorenzo Bernini, Nakladatelství československých výtvarných umělců, Praha 1964
V. Judák, Pápežský úrad v kresťanskom staroveku, článok v časopise Historická revue 12/2013, Slovenský archeologický a historický inštitút, Bratislava, ISSN 1335-6550

Bedřich Smetana (* 2. marec 1824, Litomyšl– † 12. máj 1884, Praha) bol český hudobný skladateľ, tvorca českej národnej hudby.
Narodil sa v pomerne zámožnej rodine. Jeho otec František Smetana mal rád hudbu, nadšene amatérsky pestoval komornú hudbu a syna Bedřicha zasvätil do jej tajov už v štyroch rokoch, neskôr ho ale zveril do starostlivosti obchodníka Jana Chmelíka, ktorý riadil hudobné produkcie pre grófa Valdštejna. Smetana sa učil hrať na husliach a neskôr na klavíri. Svoje prvé verejné vystúpenie absolvoval v Litomyšli v šiestich rokoch. Ešte v Litomyšli začal komponovať i jednoduché kúsky, prvá dochovaná skladba – nedokončený kvapík D dur – však vznikla až v Jindřichovom Hradci.V roku 1835 skončil Františkovi Smetanovi nájom jindřichohradeckého pivovaru a podarilo sa mu v dražbe výhodne kúpiť svobodnický statok Růžkovy Lhotice so zámočkom, pivovarom a hostincom. Presťahoval sa tam i s rodinou, Bedřich tu však trávil len školské prázdniny. Jeho gymnaziálne štúdium bolo často prerušované a málo úspešné; začal v Jindřichovom Hradci, ale v polovici druhého ročníka mal – možno v dôsledku choroby – samé nedostatočné a školu opustil. V školskom roku 1835/36 nastúpil do gymnázia v Jihlave, ale ani tu sa mu nedarilo a navyše mal depresie; nakoniec uprosil otca, aby ho odtiaľ ešte pred koncom školského roka odviedol. V nasledujúcom roku nastúpil na odporúčanie svojho bratanca, premonštráta Dr. Josefa Františka Smetanu (1801 – 1861), do rádového gymnázia v Nemeckom Brode, kde sa mu páčilo viac a kde sa zoznámil o. i. s Karolom Havlíčkom. Hudobné vzdelávanie obmedzoval na hru na klavíri u profesora P. Šindeláře a prázdninové lekcie u čechtického učiteľa Jana Syrového.
Od jesenného semestra 1839 prešiel rad Smetanových priateľov z Německého Brodu na Akademické gymnázium Štěpánská v Prahe a chlapec presvedčil otca, aby mu vybavil prestup. V Prahe, plnej kultúrnych podnetov – z nich veľký význam mala pre Smetanu najmä séria koncertov Franza Liszta v marci 1840 – sa však začal čoskoro viac venovať hudbe ako štúdiu. Oznámil riaditeľovi Josefovi Jungmannovi, že z gymnázia vystupuje a hodlá sa venovať hudbe. Smetanov otec, ktorý s tým prirodzene nesúhlasil, ho odviezol z Prahy a od nasledujúceho školského roka ho zapísal do premonštrátskeho gymnázia v Plzni na ktorom pôsobil ako profesor F. J. Smetana. Pod ochranou a dohľadom svojho o 23 rokov staršieho bratanca tam Bedřich štúdiá predsa len dokončil (6. augusta 1843).V Plzni sa dospievajúci Smetana pod patronáciou svojho profesora humanitných predmetov, hudbymilovného Gustava Beera, živo zapojil do spoločenského života, hral na návštevách, v salónoch a k tancu a aj sám rád tancoval.   Podľa svojho denníka v tom čase prežil aj niekoľko citových vzplanutí, prvé k svojej sesternici Aloisii Smetanovej ešte cez prázdniny pred plzenským pobytom, ktoré trávil u strýka v Novom Městě nad Metují. Aloisii (Louise) venoval Louisinu polku (Louisen-Polka), ktorá je jeho prvou, v úplnosti dochovanou skladbou. Od mája 1842 sa však datuje dlhodobý vzťah ku Kateřine Kolářovej, dcére otcovho priateľa a talentovanej klaviristke.
V Plzni Smetana skomponoval rad ďalších drobných klavírnych skladieb, väčšinou tanečných (polky, kvapíky, štvorylky), z ktorých najmä Louisina polka, Jiřinková polka (podľa jiřinkových slavností v Českej Skalici) a polka Ze studentského života dosiahli už v svojej dobe značnú popularitu. Pokúšal sa však i o prvé orchestrálne skladby (Menuet B dur a Galop bajadérok z roku 1842) a o náročnejšie klavírne kusy (tri impromptus 1841 – 1842). Po dokončení štúdii sa vzoprel prianiu otca, aby sa stal úradníkom, či pokračoval v štúdiách na univerzite, a odišiel do Prahy s úmyslom venovať sa výhradne hudbe. Do denníka si vtedy zapísal: „S pomocou Božou budem raz v technike Lisztom, v komponovaní Mozartom.“
Finančná situácia otca sa zhoršila, Smetana nemohol počítať s jeho podporou, a tak sa vynorila pred ním starosť o živobytie. V roku 1844 sa mu však podarilo získať miesto učiteľa hudby v rodine grófa Leopolda Thuna. V tejto funkcii nadviazal veľa užitočných kontaktov medzi aristokraciou i hudobníkmi a rodina Thunových zostala po celý život jeho podporovateľkou. S grófskou rodinou býval v ich pražskej rezidencii a sprevádzal ich i na vidiecke sídla (zámok Bon Repos pri Nových Benátkach, Ronšperk).  Navyše ho jeho budúca svokra zoznámila s Josephom Prokschom, ktorý ho vyučoval súkromne kompozíciu. Proksch bol vynikajúci učiteľ a jeho ústav bol najuznávanejší v Prahe. a tak Smetana začal systematicky študovať hudbu. V roku 1847 štúdium u Prokscha aj vyučovanie u Thunov ukončil.Smetana sa chcel uplatniť ako klavírny virtuóz, to mu malo poslúžiť najmä na získanie peňazí a slávy k tomu, aby sa mohol stať kapelníkom, dirigentom alebo učiteľom, či dokonca vytvoriť vlastný orchester.  Jeho plánovaná koncertná cesta po západočeských kúpeľných mestách sa však skončila fiaskom: plzenský koncert bol slušne navštívený, ale v Chebe sa zišli len štyria diváci a vystúpenia v Mariánských Lázních, Františkových Lázních a Karlovych Varoch musel odvolať. Rozhodol sa teda založiť v Prahe hudobný ústav (klavírnu školu) a 24. januára 1848 podal zemskému guberniu žiadosť o povolenie.Pri pražských nepokojoch v júni 1848 sa Smetana, ktorý udržiaval styky s radikálnymi demokratmi, nechal strhnúť k účasti na barikádovom boji. Zložil aj dva príležitostné pochody, Pochod Národní gardy a Pochod studentské legie, ktoré sa stali jeho prvými skladbami vydanými tlačou, ako i revolučnú Píseň svobody („Válka, válka! Prapor vlaje“) na slová J. J. Kolára. Po porážke povstania nakrátko ušiel k rodičom do Obříství, kde ho zastihlo priaznivé vybavenie žiadosti, a s finančnou podporou rodičov a známych mohol od 8. augusta 1848 otvoriť hudobný ústav (klavírnu školu) na Staromestskom námestí.
V dobe príprav na otvorenie Smetana prvýkrát nadviazal kontakt so svojim vzorom Franzom Lisztom. Zaslal mu s venovaním svoje Six morceaux caractéristiques so žiadosťou a zariadenie ich publikácie a o pôžičku 400 zlatých. Liszt venovanie prijal, pôžičku odmietol a po osobnom zoznámení so Smetanom zariadil i vydanie skladieb v Lipsku u Friedricha Kistnera ako Smetanov Opus 1.Škola zo začiatku značne prosperovala a získala si dobré meno žiackymi koncertmi, okrem toho získal Smetana rad súkromných žiačok v aristokratických kruhoch a krátko bol zamestnaný pre klavírne predohrávky u cisára Ferdinanda I. Dobrú majetkovú situáciu mohol využiť na  založenie rodiny. 29. augusta 1849 sa oženil so svojou dávnou láskou Kateřinou Otiliiou Kolářovou (* 1827) a mali čoskoro štyri dcéry. Ďalej pomerne úspešne vystupoval ako klavirista a na koncertoch komornej hudby. Vyznamenal sa účinkovaním pri Beethovenových (1854) a Mozartových (1856) slávnostiach. František Škroup prvýkrát dirigoval jeho Slavnostní předehru D dur. Smetana pokračoval v komponovaní virtuóznych klavírnych kusov jednotlivých i radených do voľných cyklov (Svatební scény 1849, Lístky do památníku, Črty), niektoré z nich poslal na posúdenie Lisztovi a Kláre Schumannovej. Jeho špecialitou sa stávali polky, oproti tým z plzenského obdobia umelecky štylizované do koncertnej podoby (Tři salonní polky, Tři poetické polky). Usiloval sa o pozdvihnutie polky na umelecký žáner tak, ako to urobil Chopin s mazurkou a polonézou. V rokoch 1853 – 1854 zložil aj svoju jedinú symfóniu, Triumfální symfonii (ku koncu života ju revidoval a premenoval na Slavnostní), určenú k sobášu cisára Františka Jozefa I. Venovanie však nebolo prijaté a symfónia sa tiež vcelku nikdy nepresadila; najviac sa hrala samostatne 3. veta Scherzo, ktorá ako jediná neobsahuje citáciu rakúskej cisárskej hymny. Pri jej prvom verejnom prevedení 28. januára 1855 sa Smetana prvýkrát predstavil ako dirigent.V polovici 50. rokov Smetanov rodinný život zasiahli vážne rany. Tri z jeho štyroch dcér – Gabriela, Bedřiška a Kateřina – zomreli a nažive zostala len Žofia. Smrť hudobne najtalentovanejšej dcéry Bedřišky otca veľmi zasiahla a na jej pamiatku skomponoval svoju dosiaľ najmodernejšiu a najvýznamnejšiu skladbu, Klavírní trio g moll (1855). Ale i jeho manželku tieto tragédie zdrvili, navyše sa u nej začala prejavovať tuberkulóza a zmena povahy viedla k manželským nezhodám.
Rodinné straty a problémy i nespokojnosť s prostým vyučovaním, nemožnosť získať v Prahe významnejšie hudobné postavenie, znižujúce sa príjmy z hudobnej školy i politicky ťaživá situácia prispeli k tomu, že Smetana využil príležitosť, ktorú mu sprostredkoval pražský klavírny virtuóz Alexander Dreyschock. Tomu bolo na turné v severských krajinách ponúknuté vedenie Filharmonickej spoločnosti (Harmoniska sällskapet) v Göteborgu. Dreyschock odmietol, odporučil však na toto miesto Smetanu a ten 11. októbra 1856 odcestoval do Švédska. Najprv usporiadal na skúšku dva klavírne koncerty, už 12. novembra bol prijatý za dirigenta Filharmonickej spoločnosti; súčasne sa stal vyhľadávaným učiteľom hry na klavír pre miestne slečny a dámy a vôbec významnou osobnosťou göteborskej spoločnosti.Göteborg bolo otvorené a prosperujúce, ale z kultúrneho hľadiska v porovnaní s Prahou provinčné mesto. Orchester a zbor, ktoré tu mal Smetana k dispozícii boli len amatérske, a miestny hudobný vkus bol veľmi konzervatívny. Pre Smetanu však bolo miestne pôsobenie veľmi prínosné: získaval skúsenosti ako kapelník a zbormajster po umeleckej i praktickej stránke a mal – s nutnými ohľadmi na záľuby obecenstva – voľnú ruku v dramaturgii, navyše poberal pomerne vysoký plat vo Filharmonickej spoločnosti i honoráre za klavírne hodiny. Uvádzal tu klasikov (Händla, Haydna, Mozarta, Beethovena), i súčasných skladateľov: Mendelssohna, Schumanna, Liszta, Chopina, Berlioza, Wagnera, Gadeho, Verdiho, Rubinsteina i niektoré vlastné skladby.S moderným hudobným vývojom udržiaval Smetana styk najmä prostredníctvom Liszta. Pri návšteve u neho vo Weimare v septembri 1857 počul prvý raz Lisztovu Faustovskú symfóniu a bol novým žánrom symfonickej básne fascinovaný.Počas svojho pobytu vo Švédsku skomponoval postupne tri symfonické básne: Richard III. na námet tragédie Williama Shakespeara, potom Valdštejnov tábor inšpirovaný prvým dielom Schillerovej valdštejnskej trilógie a nakoniec Hakon Jarl na základe eposu dánskeho básnika Adama Oehlenschlägera.
Ako symfonická báseň bola možno pôvodne zamýšľaná i shakespearovská klavírna skica Macbeth a čarodejnica. V júni 1859 sa potom v Lipsku zúčastnil významného zjazdu umelcov v Lipsku na ktorom bol založený Allgemeines Deutsches Musikverein a vyhlásená tzv. novonemecká škola (neudeutsche Schule) v hudbe. Potom opäť navštívil Liszta a počul okrem iného prvý raz prelúdium k Wagnerovmu Tristanovi.Prvý rok vo Švédsku strávil Smetana bez rodiny; vtedy nadviazal dlhoročné priateľstvo s Fröjdou Beneckovou (rod. Gumpertová, neskôr Rubensová). V lete zvyčajne navštevoval Čechy a na druhú sezónu sa vrátil na sever s manželkou. Kateřina Smetanová však trpela depresiami i fyzickou chorobou. V apríli 1859, pri predčasnom návrate do Prahy, zomrela cestou v Drážďanoch.Leto toho roka trávil Smetana v Chloumku u svojho brata Karola a bližšie sa zoznámil so svojou švagrinou Barborou (Betty) Ferdinandiovou (* 1840). Požiadal ju o ruku a o rok neskôr, 10. júla 1860, sa s ňou oženil. V medziobdobí, v decembri 1859, vznikla ako darček pre snúbenicu Bettina polka. Čoskoro sa však ukázalo, že manželstvo bol omyl: Betty necítila, k o viac ako šestnásť rokov staršiemu skladateľovi, lásku. Nepriťahoval ju a nemala porozumenie pre jeho talent ani temperament; od polovice šesťdesiatych rokov žili už z väčšej časti oddelene. Najmä neskôr v čase choroby Smetana odcudzením a nezáujmom svojej manželky veľmi trpel. Z manželstva sa narodili dve dcéry, Zdeňka (* 25. september 1861) a Božena (19. február 1863). Smetana mal najbližší vzťah so svojou dcérou z prvého manželstva Žofiou, od 3. januára 1874 vydatej za lesníka Josefa Schwarza.V tejto dobe už začínal byť nespokojný so svojim švédskym pôsobiskom. Bol to smútok po domove, ktorý najlepšie vyjadril v cykle štyroch poliek nazvanom Souvenirs de Bohême en forme de polkas (1859/60). Jeho denníkové zápisy i korešpondencia svedčia o zintenzívnení vlasteneckého presvedčenia. Z popudu Dr. Jana Ludevíta Procházky v roku 1860 zložil svoj prvý zbor na český text Píseň česká. Súčasne však túžil naplniť svoje širšie umelecké ambície: „Nemôžem sa zahrabať v Göteborgu; musím sa vynasnažiť, aby sa moje skladby dostali do verejnosti, aby mi bola daná príležitosť k novej činnosti a popud k rozsiahlejšej práci. Preto len von do sveta, a to čo najskôr!“ (zápis v denníku z 31. marca 1861).So Švédskom sa rozlúčil sériou koncertov v marci až máji 1861 (Štokholm, Norrköping, Göteborg) a hudobne tiež kompozíciou koncertnej etudy Vid strandem (Am Seegestrande, Na brehu morskom). Návrat do Čiech nebol zo začiatku definitívny, Smetana sa naposledy pokúsil presadiť ako klavírny virtuóz vystúpeniami v Nemecku a Holandsku, ale s finančným neúspechom, ktorý musel zhojiť novým kratším pobytom v Göteborgu (marec až máj 1862). Všetku svoju ďalšiu činnosť už sústredil na Prahu.
Jedným z dôvodov,  prečo Smetana opustil zaistené postavenie vo Švédsku a vrátil sa do vlasti, bolo znateľné politické a spoločenské uvoľnenie po vydaní Októbrového diplomu. Smetana sa  zapojil do spoločenského i umeleckého života. Jeho žiak a priateľ J. L. Procházka ho uviedol do Měšťanské besedy a začal navštevovať aj významné utorkové schôdzky českej inteligencie u kniežaťa Rudolfa Thurn-Taxisa. Spoluzakladal Uměleckou besedu a 28. januára 1863 bol zvolený ako  prvý predseda jej hudobného odboru. V tom čase  tiež usilovne zdokonaľoval svoju písanú i hovorenú češtinu (pochádzal síce z česky hovoriacej rodiny, ale dosiaľ všetko jeho vzdelanie a takmer celý spoločenský život boli v nemčine). Politicky sa čoskoro priklonil k mladočeskej frakcii Národnej strany a súperenie mladočechov so staročechmi značne ovplyvňovalo celú jeho kariéru.So zvláštnym záujmom sledoval prípravu otvorenia prvého českého stáleho profesionálneho divadla v Prahe, Prozatímního divadla. Chcel sa v ňom uchádzať o miesto prvého dirigenta a pripravoval si k tomu pôdu. Pretože bol v Prahe ako dirigent a skladateľ neznámy, predstavil sa dvomi koncertmi vo vlastnej réžii, málo navštíveným a kriticky nejednoznačne prijatým orchestrálnym koncertom na Žofíne 5. januára 1862, kde premiéroval Richarda III. a Valdštejnův tábor, a úspešnejším klavírnym recitálom v Konvikte 18. januára. Pri obsadzovaní dirigentského miesta nového divadla však bola daná prednosť osvedčenému a skúsenému profesionálovi, doterajšiemu druhému dirigentovi Stavovského divadla Janovi Nepomukovi Maýrovi. Ani jeho úsilie o získanie miesta riaditeľa pražského konzervatória po J. B. Kittlovi, ktorý bol pre alkoholizmus nútený v apríli 1865 svoje miesto opustiť, neprinieslo výsledky (menovaný bol doterajší riaditeľ organovej školy Josef Krejčí);, neuspel ani so žiadosťou o rakúske umelecké štipendium. Pre obživu teda k 
1. septembru 1863 založil s priateľom, zbormajstrom a skladateľom Ferdinandom Hellerom, hudobnú školu v paláci Lažanských.
Svoju výkonnú umeleckú činnosť v tom čase Smetana sústredil do svojej funkcie zbormajstra Hlaholu (30. októbra 1863 – 7. júla 1865) a do práce v Umělecké besedě, kde zostavoval a riadil jej hudobné podniky, najmä veľkú shakespearovskú slávnosť 23. apríla 1864 a sériu abonentných koncertov v sezóne 1864/1865 s ambicióznym programom, ale končiaci značným schodkom. Jedným z vrcholov jeho organizačnej a dirigentskej činnosti v tomto období bola pražská premiéra Lisztovho oratória Legenda o svaté Alžbětě. Okrem toho písal najmä do Národních listov kritiky hudobného života (opery v Prozatímním divadle i koncertov), ale aj všeobecné programové úvahy o koncertnej činnosti (O našich koncertech, Slavoj 1. októbra 1862), tak o opere (Národní listy 4. júna a 15. a 22. júla 1864). Na opere v Prozatímním divadle kritizoval najmä repertoár nezodpovedajúci spoločenskej a výchovnej funkcii divadla, ale aj rôzne, z umeleckého hľadiska škodlivé prevádzkové zvyklosti, ako časté benefičné predstavenia a hosťovanie, málo skúšok, neopodstatnené škrty v operách, nevhodné kombinovanie diel, alebo zábavné medziaktové intermezzá.Z kompozícií v tejto dobe boli niektoré spojené s jeho činnosťou v Hlahole (zbory Tři jezdci 1862 a Odrodilec 1864) a Uměleckej besede (slávnostný pochod k shakespearovskej slávnosti). Hlavnú úlohu však od návratu zo Švédska videl v práci na českej opere. Vo februári 1862 prostredníctvom J. L. Procházku odkúpil od Karola Sabinu libreto k historickej opere Braniboři v Čechách. Prácu na nej dokončil 23. apríla 1863 a stihol teda  uzávierku opernej súťaže vyhlásenej grófom Janom Harrachom. Súčasne ju ponúkol Prozatímnímu divadlu. Prvý kapelník Maýr (ktorý sa Harrachovej súťaže zúčastnil s vlastnou operou) však Braniborov dlho odmietal uviesť, preto boli prijatí proti jeho vôli až v roku 1865 po nástupe riaditeľa Franza Thomého, pričom ich naštudoval a riadil sám skladateľ a premiéra sa konala 5. januára 1866. Veľmi úspešné prijatie u obecenstva i u kritiky upevnilo Smetanovo postavenie ako jedného z vedúcich českých skladateľov a viedlo k tomu, že Harrachova komisia s výhradami priznala Branibořům v Čechách 28. marca 1866 prvú cenu 600 zlatých.
Bezprostredne po dokončení Braniborov požiadal Smetana Sabinu o libreto ku komickej opere. Sabina prvú verziu libreta Prodané nevěsty dodal 5. júla 1863, už 18. novembra 1863 mala premiéru predohra, celá kompozícia bola dokončená 15. marca 1866. Po úspechu Braniborov bola nová opera – vtedy ešte v dvoch jednaniach a s hovorenými dialógmi;– zaradená na program Prozatímního divadla bez odkladu. Premiéra 30. mája 1866 však nebola  veľmi úspešná, najmä v dôsledku bezprostredne hroziacej rakúsko-pruskej vojny. Mnoho Pražanov sa uchyľovalo na vidiek (nasledoval ich i Smetana obávajúci sa, že ho Prusi ako autora Braniborů v Čechách zastrelia) a nedostatok divákov viedol k finančnému kolapsu Prozatímního divadla. Situácia sa však vyvinula v Smetanov prospech: vedenie divadla prevzalo novovytvorené družstvo s prevládajúcim mladočeským vplyvom, ktoré od 13. septembra 1866 nahradilo staročeského prvého kapelníka Maýra mladočechom Smetanom. Nasledujúce reprízy Prodané nevěsty už boli prijímané stále nadšenejšie; v partitúre však prebiehali naďalej podstatné zmeny a až v roku 1870 bola predstavená konečná, dnešná verzia.
Smetana preberal kapelnícku funkciu s programom urobiť Prozatímní divadlo „centrálnym strediskom všetkého domáceho sveta umeleckého“. V duchu Lisztovho pôsobenia vo Weimare tu chcel postupne uviesť „všetky majstrovské diela svetové v najpresnejšej reprodukcii“, súčasne však pestovať zárodky svojbytnej národnej hudobnej kultúry. Operu preberal v pomerne konsolidovanom stave, jeho pôsobenie však bolo obmedzované tými istými faktormi ako za Maýra a Smetana musel z radu svojich zásad zľavovať. Stiesnené priestory divadla značne obmedzovali inscenačné možnosti, orchester zostával kvôli veľkosti orchestriska obmedzený na 35 členov, podobne i zbor. Spevácky súbor bol nevyrovnaný a trpel veľkou fluktuáciou, z ktorej najkontroverznejšie bývali odchody do pražského nemeckého divadla (Václav Dobš, Vojtěch Šebesta), cenné sily však odišli aj do Ruska (Antonín Barca, Josef Paleček); najmä odbory dramatického tenoru a sopránu boli dlhodobo neobsadené. Smetana mal zásluhu na konsolidácii a rozvoji operného baletu: v roku 1868 bola pri divadle zriadená baletná škola, ktorú viedla novomenovaná baletná majsterka Marie Hentzová. Podobne sa usiloval o zlepšenie divadelnej réžie a zasadil sa o prijatie prvého operného režiséra Prozatímního divadla, významného zástancu javiskového realizmu Edmunda Chvalovského. Od roku 1867 mal Smetana spoľahlivého druhého kapelníka Adolfa Čecha, zato ďalší kapelníci, ktorými boli často významní hudobníci a skladatelia (Karel Šebor, Vojtěch Hřímalý mladší, Karel Bendl) odchádzali, lebo sa nedokázali popri Smetanovi (a Čechovi) uplatniť ako samostatné osobnosti.
Už J. N. Maýr uvažoval o založení opernej speváckej školy pri divadle. Podrobný návrh podal roku 1868 spevácky pedagóg František Pivoda. Bol však zamietnutý, z finančných dôvodov i pre rozdielnosť umeleckých zámerov Smetanu a Pivodu; ten teda založil súkromnú školu. Smetana nakoniec presadil otvorenie opernej školy pri divadle v januári 1873 a jej prevádzka začala v septembri. 1. júla 1874 sa uskutočnil prvý koncert žiakov, v nasledujúcom roku po Smetanovom odchode škola zanikla. Jej nástupcom sa stala súkromná škola Jana Ludvíka Lukesa.Svoj dramaturgický program mohol Smetana realizovať len v obmedzenej miere. Limitovali ho pritom nielen prevádzkové a finančné otázky. Viera v obecenstvo, ktoré spontánne rozoznáva a prijíma predkladané umelecké hodnoty, musela ustúpiť ohľadom na konzervatívny vkus pražského publika, ktoré dávalo prednosť výpravným, zábavným, alebo spevácky efektným predstaveniam. Veľkému záujmu sa tešila opereta, najmä diela Offenbacha, von Suppého a Zajca. Smetana sa snažil túto vlnu korigovať a vzdelávať vkus ľudového diváka uvádzaním diel „malých majstrov“ francúzskej komickej opery (Auber, Adam, Ferdinand Hérold, François Adrien Boieldieu, Halévy, Albert Grisar, François-Auguste Gevaert). Francúzska veľká opera zostávala významným a nevyhnutným žánrom, Smetana však do Prozatímního divadla zaviedol lyrickejšie a neokázalejšie diela Charlesa Gounoda, jemu zvlášť blízkeho.
Obľúbený, ale štýlovo zastarávajúci belcantový repertoár vážnej opery (Donizetti, Bellini) nerušil, ale ani príliš nerozširoval. Radšej uvádzal neskoré Verdiho diela, veľmi si cenil Rossiniho a dbal o väčšie zastúpenie talianskej komickej opery od Cimarosovho Tajného manželstva cez Donizettiho Dona Pasquala a Rossiniho Barbiera zo Sevill a Popolušky po Krišpína a kmotru bratov Ricciovcov, uvedenú na české javisko obľúbenou hosťujúcou speváčkou Giuseppinou Vitelliovou. Svoju predstavu o výchovnom poslaní národného divadla si Smetana splnil najviac v klasickom nemeckom repertoári. Na pražskú kultúrnu tradíciu odkazovalo nielen hudobne čo najstarostlivejšie naštudovanie opier Gluckovych a Mozartovych, ale i novouvedený Beethovenov Fidelio. Málo úspešný bol pokus o rozširovanie slovanského repertoáru. V januári 1867 navštívil Prahu Milij Alexejevič Balakirev, ktorý tu dirigoval Glinkov Život za cára a novonaštudoval Ruslana a Ľudmilu. Jeho práca však, okrem iného kvôli zmene praktikovaných škrtov v partitúre vyústila do konfliktov s umeleckým súborom Prozatímního divadla a nepriateľstvo so Smetanom. Lepšie dopadla v máji toho istého roku návšteva Stanisława Moniuszka, ktorého Halku Smetana naštudoval, inscenácia však publikum nezaujala a bola kritizovaná i v poľskej tlači. Viac slovanských opier Smetana neuviedol.
Veľkú časť noviniek v tejto dobe tvorili diela českých skladateľov. Smetana uvádzal staršie diela žijúcich skladateľov (Jan Nepomuk Škroup, František Zdeněk Skuherský, Leopold Eugen Měchura), ale tiež mladších skladateľov (Karel Šebor, Karel BendlBendl, Vilém Blodek, Josef Richard Rozkošný, Fibich). Dvořákova prvá česká opera Král a uhlíř sa však vo sojej prvej verzii za Smetanu na javisko nedostala, hoci bola už skúšaná.Ani v inscenačnej praxi sa Smetanovi nepodarilo odstrániť všetky nešváry, ktoré predtým divadlu vytýkal. Obľúbené hosťovania cudzích umelcov, ktorí si volili efektné úlohy zo známych, až obohratých opier, prispievali k repertoárovej stagnácii; navyše spievali i v českých predstaveniach v cudzích jazykoch a dovoľovali si rôzne rozmary. Taktiež systém benefícií (predstavenia podľa voľby účinkujucich so zvláštnym výťažkom v ich prospech) narušoval sústavné dramaturgické snahy. I v otázke inscenačných škrtov v operách, ktoré Smetana u Maýra často kritizoval, sa v skutočnosti obaja kapelníci nijako významne nelíšili.Ako dirigent sa Smetana uviedol 28. septembra 1866 Weberovým Čarostrelcom. Sám dirigoval okrem svojich opier väčšinou vážne opery všetkých národných škôl vrátane českých noviniek, kým väčšinu talianskeho repertoáru a obecne komickej opery (s výnimkou Mozarta, Rossiniho a Ricciovcov) a operety prenechával najmä svojmu druhému kapelníkovi Adolfovi Čechovi. Okrem dirigovania v divadle využil možnosť orchestra od sezóny 1869/1870 poriadať symfonické koncerty na ktorých presadzoval náročnejší, alebo modernejší repertoár vrátane diel domácich umelcov: uviedol na nich napr. Dvořákovu predohru k opere Král a uhlíř, jeho symfóniu č. 3 Es dur, alebo Fibichovu symfonickú báseň Othello. Od sezóny 1870/1871 sa koncertov zúčastnili aj členovia orchestra nemeckého Stavovského divadla a od roku 1873 ich poriadanie zabezpečoval penzijný spolok orchestrov oboch divadiel „Filharmónie“, pričom v dirigovaní sa  Smetana striedal s prvým kapelníkom nemeckého divadla Ludwigom Slanskym.Ako prvý kapelník Prozatímního divadla zastával Smetana významné společenské postavenie a zúčastnil sa radu národno-politických akcií. Tak sa v júli 1868 zúčastnil národnej púte do Kostnice alebo v roku 1870 púte do Borovej pri príležitosti odhalenia Havlíčkovej pamätnej tabule. Najvýznamnejšia pre neho bola slávnosť položenia základných kameňov Národního divadla 16. mája 1868. Pri poklepe na kameň predniesol Smetana neskôr preslávené heslo „V hudbě život Čechů“, dokladajúce zvláštny význam hudby v procese českej národnej emancipácie v 19. storočí.
Smetanova skladateľská činnosť ani v čase kapelníckeho vyťaženia neustúpila stranou. Sústredila sa pochopiteľne na operu. Ihneď po dokončení práce na Prodané nevěstě začal Smetana pracovať na Daliborovi, tragickej opere z českých dejín na pôvodne nemecké libreto Josefa Wenziga. Celá opera potom bola v partitúre hotová 29. decembra 1867. Premiéra sa konala 16. mája 1868, v deň položenia zákadných kameňov Národního divadla; predchádzala jej Smetanova Slavnostní předehra C dur a proverb Josefa Jiřího Kolára Věštba Libušina. Premiérové prijatie bolo priaznivé, ale už pri prvej repríze bolo málo divákov. Tiež kritika bola i od Smetanových prívržencov skôr zdržanlivá (J. L. Procházka), jeho odporcovia ju v staročeskej tlači odsúdili ako nenárodnú a wagnerovskú. Ani revízia vykonaná na základe kritických pripomienok v roku 1870 nezvýšila obľubu diela a pre Smetanu bol neúspech tejto opery, na ktorej si veľmi zakladal, doživotným sklamaním.
Koncom 60. rokov sa okrem revízii Prodané nevěsty a Dalibora začal zaoberať  Libušou, slávnostnou operou opäť na libreto Wenziga a Špindlera. Libreto obdržal v roku 1868, skladať začal v roku 1869 a dokončil ju 12. novembra 1872. Táto práca, skôr tableau alebo Smetanovými slovami „hudobne dramatické uživotnenie“ než štandardná opera, bola pôvodne určená k zamýšľanej korunovácii cisára Františka Jozefa I. na českého kráľa. Keď však z nej po stroskotaní fundamentálnych článkov v roku 1871 definitívne zišlo, určil ju Smetana na otvorenie „veľkého národného divadla“ a jej uvedenie odložil. V Libuši neustúpil Smetana svojim kritikom v otázke „wagnerizmu“; naopak táto programovo nacionálna opera je najbližšia koncepcii wagnerovskej hudobnej drámy a práve v čase jej kompozície cestoval Smetana niekoľkokrát do Mníchova, aby tam videl Wagnerovho Tristana a Izoldu, Zlato Rýna a Valkýru. Naopak veľmi vážne vzal pripomienky, ktoré k deklamácii češtiny v Smetanových operách formulovala Eliška Krásnohorská. Nadviazal kontakt s mladou poetkou, ktorú už poznal zo ženskej sekcie Hlaholu i ako sestru Jaroslava Pecha, učiteľa v Smetanovom a Hellerovom ústave, a prihliadal k jej názorom už pri kompozícii Libuše. Navyše od nej získal dve nové libretá: v roku 1870 Lumíra, ktorého si však Krásnohorská sebakriticky vyžiadala späť, a Violu, ktorej libreto dostal v roku júni 1871 a zatiaľ ju odložil.Pod výčitkami skladateľskej nečinnosti (že totiž za svojho kapelníctva zložil len jednu neúspešnú operu) Smetana jednak dal verejne uviesť niektoré úryvky z Libuše, z ktorých najmä predohra prenikla i do zahraničia, jednak sa bezprostredne po jej dokončení pustil do novej, menej náročnej komickej opery v dvoch jednanach s hovorenými dialógmi. Libreto k novému dielu nazvanému Dvě vdovy mu napísal Emanuel František Züngel podľa francúzskej salónnej komédie Jeana-Pierra Mallefilla, ktorá sa hrala v Prahe nemecky od roku 1862 a v Züngelovom českom preklade od roku 1868. Smetana na nej pracoval so zaujatím a veľmi rýchlo od 16. júla 1873 do 15. januára 1874. Veľmi úspešná premiéra sa konala 27. marca 1874, ale kritika opäť diskutovala o „wagnerizme“ tejto opery a po sľubnom rozbehu reprízy viazli.Práci na operách v tomto období ustúpila takmer všetka ďalšia Smetanova skladateľská činnosť, až na pár menších príležitostných skladieb ako práve Slavnostní předehra k položeniu základných kameňov Národního divadla (1868), hudba k živým obrazom pre dobročinné slávnosti českej šľachty Rybář a Libušin soud (1869) a zbory Rolnická a Česká píseň (1868) pre spolok Hlahol.
Smetanovo pôsobenie v kapelníckej funkcii, jeho tvorba i samotná osoba sa stali predmetom rozsiahlych a vzrušených polemík v novinách i odbornej tlači, neskôr nazývaných „boje o Smetanu“. Prvý stret sa týkal už Smetanových ašpirácií na kapelnícke miesto po úspechu Braniborů, avšak najintenzívnejšia fáza spadá do prvej polovice 70. rokov. Tieto spory mali niekoľko prelínajúcich sa rovín.
V prvom rade to boli osobné animozity: proti Smetanovi vystupovali ľudia, ktorí sa s ním stretli v profesionálnom živote. Patril medzi nich kapelník J. N. Maýr, zosadený v prospech Smetanu, ktorý sa nezúčastnil sporov priamo, avšak zostával vážnym kandidátom na Smetanovo miesto. Ďalší protivníci sa regrutovali z radov Smetanových bývalých priaznivcov. Spevácky pedagóg František Pivoda sa s ním definitívne rozišiel v dobe, kedy Smetana z dôvodu rozdielnych umeleckých názorov nepodporil Pivodov plán opernej školy pri Prozatímnom divadle. Nevraživosť spisovateľa a prekladateľa Jindřicha Hanuša Böhma súvisí so Smetanovým odmietnutím komponovať na Böhmove libreto Zakletý princ; huslista a skladateľ Vojtěch Hřímalý nenachádzal pri Smetanovi v divadle ako kapelník i skladateľ očakávané uplatnenie. Na opačnej strane sa vedľa samotného Smetanu, ktorý verejne reagoval len zriedka a veľmi nediplomaticky – do polemík zapájal najmä spisovateľ a novinár Jan Neruda, hudobný kritik Jan Ludevít Procházka a estetik Otakar Hostinský.Spory o Smetanovo pôsobenie sa radili aj do prudkého politického boja medzi staročeskou a mladočeskou frakciou, ktoré medzi sebou okrem iného súperili o vplyv v Prozatímním divadle ako jednej z najvýznamnejších národných inštitúcií. Smetana sa hlásil k mladočeskej skupine, jeho priateľom bol neskorší predseda mladočeské strany Karel Sladkovský a prosmetanovské články vychádzali najmä v mladočeskom denníku Národní listy. Jeho odporcovia sa sústreďovali v staročeskej strane, ktorej vodca František Ladislav Rieger bol i v umeleckých otázkach Smetanovým oponentom; za Smetanovho priaznivca na odporcu sa zmenil i vydavateľ Jan Stanislav Skrejšovský. Protismetanovské príspevky preto vydávali v staročeských listoch Pokrok, Osvěta a nemecky písanom Politikovi. Hudební listy, založené v roku 1870, patrili pôvodne medzi Smetanových zástancov. Keď ich však koncom roku 1872 převzal Skrejšovský, šéfredaktor J. L. Procházka odišiel a nahradil ho najprv formálne skladateľ Josef Richard Rozkošný a čoskoro potom priamo František Pivoda. Najväčšie polemiky preto boli medzi Pivodovými Hudebními listami a Procházkovým novozaloženým časopisom Dalibor.
Smetanovi boli vyčítané rôzne veci spojené s prevádzkou divadla (presadzovanie vlastných opier na úkor iných českých skladateľov, pronemecká orientácia repertoáru, „enormná“ gáža, nedostatočne energické vedenie súboru, favoritizmus medzi sólistami…). V decembri 1872 zverejnilo 68 abonentov Politika otvorený list, ktorým žiadali o nahradenie Smetanu Maýrom. Smetana našiel podporu u divadelného súboru i verejnosti, kultúrne osobnosti spísali petíciu v jeho prospech a výsledkom bolo naopak zlepšenie jeho zmluvy a menovanie umeleckým riaditeľom opery. Napriek tomu sa od marca 1874 v divadle odohrával nový usilovný boj o Smetanovo miesto.Historicky najväčší význam má estetický rozmer smetanovskej debaty. Otvorenie Prozatímního divadla vyvolalo pokusy o definovanie českej národnej opery a českej hudby vôbec. Súčasne sa v celej Európe obnovila debata o hudobných reformách Richarda Wagnera, ktorý po dlhom odmlčaní právě uvádzal svoje vrcholné diela. Na tomto pozadí sa stretávala koncepcia reprezentovaná názormi F. L. Riegra o nutnosti stavať národnú hudbu na základoch národnej piesne a názory F. Pivodu, ktorý kládol dôraz na primát „krásného spevu“ v opere, s koncepciou formulovanou v českom prostredí najmä O. Hostinským, ktorý prijímal Wagnerovu podobu hudobnej drámy ako nutné východisko a požadovaný národný charakter spevu chcel dosiahnuť najmä bezchybnou českou deklamáciou. Smetanovi bol – pre jeho dôraz na dramatickú stavbu opery i hojné využitie orchestra – vyčítaný „wagnerizmus“, a tým i ponemčovanie českej hudby. Týmito výčitkami bol stíhaný najmä Dalibor. V skutočnosti však boli základné pojmy diskusie vágne a subjektívne cítené: „národný“ český ráz bol videný najmä u prostých, spevných melódií akéhokoľvek pôvodu, zatiaľ čo na označenie  hudby za „cudziu“ či „wagnerovskú“ stačila hustejšia orchestrálna sadzba, nezvyklé harmónie a polyfónie. Smetana sám svoje stanovisko formuloval v liste A. Čechovi zo 4. decembra 1882: „Já nepadělám skladatele slovutného žádného, já jen se obdivuju velikosti jejich, a vše přijímám pro sebe, co uznám za dobré a krásné v umění, a především pravdivé. Vy to už dávno u mně znáte, ale jiní to nevědí, a myslejí, že zavádím Wagnerismus!!! Mám dost co dělat ze Smetanismem, jen když ten sloh je poctivej!“Priama polemika utíchla po Smetanovom ohluchnutí v roku 1874 a odchode z divadla; už v roku 1875 zanikli Hudební listy i Dalibor. Smetanova strana označovala v tlači už od začiatku skladateľovu chorobu za následok „neustáleho rozčuľovania, akých mu v poslednej dobe spôsobované bolo z  istej strany“ (Dalibor 15. srpna 1874), a štylizovala ho tak do podoby mučeníka. Hrubé útoky Smetanových oponentov, ktorí sa v Hudebních listech vysmievali jeho „neslýchanému lazarstvu“ a penziu priznanú mu divadlom komentovali slovami: „Toť prvá osobnosť, ktorá české divadlo pokladá za útulok zaopatrovací, za invalidovňu, za pathologický ústav,“ verejnosť odsudzovala a tieto osobnosti boli postupne spoločensky izolované. Estetická diskusia o „wagnerizme“ a českej národnej hudbe však pokračovala.
Hluchota však nezmenšila jeho hudobnú predstavivosť a schopnosť komponovať. Vzápätí po ohluchnutí začal pracovať na cykle symfonických básní Má vlast. Ďalej napísal dve sláčikové kvartetá, oba rady Českých tancov, zbor Píseň na moři a zbory Věno a Modlitba. Nasledovali ďalšie opery – Hubička, Tajemství a Čertova stěna.
Aj vďaka komponovaniu napriek hluchote prejavil svoju genialitu a postupne si získaval čestné miesto ako významný reprezentant českej hudby a dostal veľa ocenení. Nesmiernej cti sa Smetanovi dostalo pri príležitosti otvorenia Národného divadla v Prahe 11. 6. 1881 uvedením jeho opery Libuše.
Po roku 1870 sa Smetanov zdravotný stav začal zhoršovať. Trápili ho nehojace sa kožné vyrážky a rad ďalších problémov. Podľa dobových dokumentov ho trápilo „pálenie močového mechúra“, často u neho dochádzalo ku „krčným katarom“, mával závrate a zvracal. Choroby mu často bránili v plnení pracovných povinností, čo mu vyčítala kritika. V júli 1874, počas pobytu v Jabkeniciach, jeden z katarov prešiel do sluchovej halucinácie, hučania a zaliehania najmä v pravom uchu a stratu rovnováhy. Smetana začal liečbu u pražského profesora Emanuela Zaufala, ale napriek tomuto liečeniu postupne stratil sluch v pravom uchu. Na ľavé ucho úplne ohluchol náhle nadránom 20. októbra 1874.Príčina choroby je dodnes predmetom odborných diskusií. Profesor Jaroslav Hlava, ktorý robil Smetanovu pitvu, diagnostikoval progresívnu paralýzu, následok syfilisu. Tento názor dosiaľ v nemedicínskej literatúre prevláda a zastával ho napr. profesor Ladislav Haškovec, profesor Harald Feldmann, k rovnakému záveru viedol výskum Smetanových ostatkov, ktorý urobil v roku 1987 tím pod vedením profesora Emanuela Vlčka. Hlavným argumentom je veľmi vysoká hladina protilátok na syfilis v ostatkoch, čo by bez onemocnenia nebolo možné. Túto diagnózu obhajuje najnovšie psychiater MUDr. Jaroslav Vacek. Od 20. rokov 20. storočia je ako alternatíva navrhované kôrnatenie mozgových tepien: tento názor zastávali napríklad profesor Antonín Heveroch, profesor Vladimír Vondráček, Jiří a Milada Semotánovi, Otakar a Jana Boříkovi; profesor Ivan Lesný hovorí o Pickovej nemoci. Prednosta Psychiatrickej kliniky 1. LF UK a VFN v Prahe profesor Jiří Raboch sa domnieva, že pri súčasnej nedostupnosti dôkazov nie je možné diagnózu jednoznačne určiť. Najnovšie docent Jiří Ramba, ktorý vyšetroval Smetanovu lebku, odvodzuje skladateľovu nemoc od chronického infekčného zápalu kostnej drene v tvárovej oblasti, ktorým trpel od úrazu v detstve. Na ostatkoch boli známky vývojovej anomálie spôsobené v detskom veku spomalením rastu pravej polovice tváre následkom infekcie. Odborná asistentka Alena Němečková vyšetrila ušné kostičky skladateľovho pravého ucha a zistila, že sú prehlodané chodbičkami (lakúnami) vyplnenými granulačným tkanivom. Je toho názoru, že v tých miestach musel byť zápal, ktorý prešiel do chronického štádia. Profesor Vladimír Vondráček hovorí, že dobová diagnóza Smetanovej nemoci znela anoia (pomätenosť), a tvrdí, že to bolo úplne nepochybne na podklade pokročilej aterosklerózy: „Bola to ťažká sklerotická psychóza - činnosť mozgová zachovaná - záver diela je vzostupný“. Aterosklerózu potvrdzuje i samotný pitevný nález: „Cievy na spodine mozgu sú atheromatózne.“
Smetana zo začiatku nestrácal nádej na konečné uzdravenie. Keďže sám nemal peniaze na liečenie u najlepších odborníkov, prijal peniaze zo zbierky usporiadanej pani Fröjdou Beneckovou v Göteborgu (1 244 zlatých) a z výťažku súkromného koncertu usporiadaného jeho aristokratickými žiačkami na čele s grófkou Kaunicovou (1 800 zlatých) a verejného koncertu 4. marca 1875, na ktorom prvý raz zaznela Vltava. V apríli odišiel do Würzburgu k poprednému ušnému špecialistovi profesorovi Antonovi von Tröltschovi (1829–1890), potom do Viedne k profesorovi Adamovi Politzerovi (1835–1920), avšak bezvýsledne: lekári konštatovali nezvratnú paralýzu sluchových nervov.
Dňa 7. septembra 1874 požiadal Smetana správu divadla o oslobodenie od povinností na neurčitú dobu, a k 31. októbru potom rezignoval na všetky svoje funkcie v divadle. Práve v tej dobe sa v divadelnom družstve presadilo staročeské vedenie a od 1. novembra bol riaditeľom Prozatímního divadla menovaný J. N. Maýr, prvým kapelníkom sa stal Adolf Čech. Pretože aktívna hudobnícka i pedagogická činnosť pri Smetanovom stave neprichádzala do úvahy a tantiémy z opier i autorské príjmy z vydaných skladieb boli nepravidelné a veľmi nízke, ocitol sa skladateľ v značnej finančnej tiesni. Divadelné družstvo sa k nemu zachovalo čestne, nechalo ho v zamestnaní ako divadelného komponistu a vymeralo mu čestnú penziu 1 200 zlatých ročne. Za to sa však Smetana musel zriecť príjmov za svoje doterajšie štyri opery. Za neskoršie opery opäť poberal tantiémy.Nebol to veľký príjem a Smetana žil v neustálych finančných starostiach a ťahaniciach s meniacim sa vedením divadla. Vysoké životné náklady v Prahe ho donútili žiť i s rodinou na vidieku, totiž v Jabkeniciach u svojej dcéry Žofie Schwarzovej, kam sa 3. júna 1876 odsťahoval definitívne. Prozatímní divadlo sa do roku 1877 potýkalo s finančnými problémami i s vnútornou krízou, pričom boli snahy o zníženie Smetanovej penzie, ktorú vedenie navyše niekoľko mesiacov zadržovalo, čo skladateľa takmer zruinovalo. Až tesne pred smrťou sa jeho finančná situácia zlepšila vďaka vzrastajúcej popularite jeho skladieb; v lete 1883 mu riaditeľ Národního divadla František Adolf Šubert zvýšil penziu na 1 500 zlatých ročne. Jabkenické ústranie však nebolo izoláciou, Smetana tu prijímal návštevy, viedol čulú korešpondenciu a podľa finančných možností navštevoval Prahu, kde rád chodil do divadla, sledoval skúšky i predstavenia svojich opier (dokonca opravoval dirigentove tempá) a v partitúrach sledoval českú hudobnú produkciu. Kontakt s pražským prostredím mu zaisťoval najmä tajomník pražského Hlaholu Josef Srb-Debrnov, ktorý sa stal akýmsi jeho sekretárom, s divadlom jednal často prostredníctvom kapelníka Adolfa Čecha.
Ohluchnutie neznamenalo stratu Smetanovej schopnosti skladať hudbu; naopak kvôli tomu, že väčšina ostatnej činnosti mu bola teraz znemožnená, patria prvé roky choroby medzi jeho najplodnejšie množstvom, i žánrovou pestrosťou. Už v septembri 1874 začal pracovať na cykle symfonických básní oslavujúcich krásu i dejiny českej vlasti, na ktorý myslel od dokončenia Libuše. Prvým z nich bol Vyšehrad dokončený 18. novembra, v krátkom odstupe potom vznikla Vltava (20. november – 8. december 1874) a Šárka (január – 20. február 1875). Po návrate z liečenia potom v lete skomponoval Z českých luhů a hájů. Tým bol cyklus dočasne ukončený; až koncom roku 1878 vznikol Tábor a začiatkom roku 1879 Blaník a celý cyklus nazvaný Vlast, neskôr Má vlast.Popri tom sa Smetana vrátil ku klavírnej tvorbe. Cyklus šiestich lisztovských skladieb Rêves (Sny) zložil v lete 1875 a obdaroval nimi z vďačnosti svojich bývalých šľachtických žiakov, ktorí ho navštevovali a podporovali v ťažkej dobe. Dva neskoršie cykly Českých tancov (1877, 1879) vznikli vedome ako pendant a súčasne protipól Dvořákových Slovanských tancov, ktorými Smetanov mladší súčasník razantne prenikol na medzinárodnú scénu.Komornej i sólovej vokálnej hudbe sa Smetana dosiaľ venoval len veľmi okrajovo. V roku 1876 však napísal sláčikové kvarteto „Z mého života“, jedinečnú programovú komornú skladbu zachycujúcu beh jeho života od mladosti cez spomienky na prvú manželku až po ohluchnutie; prijatie tejto skladby v domácom prostredí bolo pomalé, zato ako jeho prvé dielo vôbec sa čoskoro presadilo v zahraničí. Proti tomu dve dua pro husle a klavír Z domoviny z roku 1880 sú akýmsi intímnym protějškem Mé vlasti. V roku 1879 potom napísal svoj jediný piesňový cyklus, intímne a autobiograficky ladené Večerní písně na slová svojho priateľa, básnika Vítězslava Hálka, zosnulého v roku 1874. Zložil aj niekoľko mužských zborov na podne Josefa Srba-Debrnova, medzi nimi najrozsiahlejší Píseň na moři – opäťt na Hálekove slová a najznámejší Věno, ako i tri ženské zbory na podnet dávneho priateľa Ferdinanda Hellera. 
K vokálnej tvorbe sa Smetana po určitých obavách vrátil až takmer rok od ohluchnutia. Jeho jedinou libretistkou v tejto životnej etape bola Eliška Krásnohorská. Jej dramaticky nenáročné libretá s prostými príbehmi nevyvolávali u skladateľových priateľov nadšenie, ale sú písané vybraným, bohato rytmizovaným básnickým jazykom o ktorom Smetana povedal:
 Jej „komické“ libretá sú skôr lyrické s nádychom humoru a v centre deja stojí vždy pár nachádzajúci cestu k sebe nie cez vonkajšie prekážky, ale vnútorným zrením. To skladateľovi presne vyhovovalo; navyše Krásnohorská odmietala za svoju prácu pre neho akúkoľvek odmenu. Už tesne pred stratou sluchu skicoval jednak jej operu Viola, jednak Hubičku, ku ktorej sa vrátil v novembri 1875 a dokončil ju v auguste nasledujúceho roka. 7. novembra 1876 mala nová opera – ktorej konečné vážnejšie vyznenie primälo Smetanu zmeniť označenie „komická“ na „prostonárodná“ – nadšene prijatú premiéru. Za prvý úspech vďačila zvedavosti verejnosti na dielo hluchého skladateľa, ale Hubička sa ihneď stala najpopulárnejšou operou po Prodané nevěstě. Na rozdiel od nej je však Hubička plne prekomponovaná a hudobne jednoliata, prostému príbehu dodáva váhu jemné psychologické vystihnutie postáv.Roku 1877 Smetana pracoval najprv na novej verzii Dvou vdov, ktoré podstatne rozšíril a hovorené dialógy previedol na recitatívy. Od júna do mája nasledujúceho roku pracoval na ďalšej opere Tajemství (premiéra v septembri 1878). Je to zrejme najdokonalejšie libreto Krásnohorskej a súčasne stavebne najdokonalejšia Smetanova opera s radom prepracovaných zborov, založená na variačnej práci s púhymi dvomi základnými motívmi. I táto opera bola prijatá veľmi priaznivo, hoci menej vrúcne než Hubička.Kompozícia však bola ťažká, skladateľ tvoril čím ďalej pomalšie a s väčšou námahou; podľa vlastného vyjadrenia „…ja, bohužiaľ, nemôžem tak pracovati ako zdravý človek, moja choroba, hluchota, a s tým spojené ustavičné hučanie v hlave mi nedovolí než v malých časových odstavcoch pracovati.“
Už počas 70. rokov sa Smetana stával pre českú verejnosť reprezentantom národnej hudby; začiatkom 80. rokov toto jeho postavenie potvrdila séria udalostí. 4. januára 1880 sa na Žofíne konal veľký koncert pri príležitosti 50. výročia jeho prvého verejného vystúpenia: skladateľ tu sám zahral na klavír a prvý raz boli spievané Večerní písně a hrané Tábor a Blaník. 19. septembra 1880 bol Smetana v Litomyšli prítomný na národnej slávnosti na ktorej mu bola odhalená pamätná tabuľa. 11. júna 1881 bolo dočasne otvorené Národní divadlo, a to Smetanovou Libuší (vedenie divadla vypísalo k otvoreniu súťaž o novú operu, ktorú Libuše podľa očakávania vyhrala). Pred definitívnym otvorením Národní divadlo vyhorelo. Smetana sa aktívne zapojil do zbierok na jeho obnovenie. Na koncertoch, ktorých výťažok bol určený na nové divadlo, napriek hluchote dirigoval predohru k Libuši a koncertoval i ako klavirista, naposledy 4. októbra 1881 v Písku. 5. mája mala Prodaná nevěsta sté predstavenie – ako prvá česká opera s veľkým odstupom pred ostatnými českými operami. Slávnostné predstavenie bolo holdom skladateľovi a „na všeobecnú žiadosť“ sa muselo konať druhé „sté“ predstavenie. Prodaná nevěsta  bola tiež posledným predstavením hraným  v Prozatímním divadle (14. apríla 1883). Nadšeného prijatia sa dočkalo aj prvé súborné uvedenie Mé vlasti 5. novembra 1882.O niečo skôr (29. októbra 1882) mala premiéru posledná Smetanova opera Čertova stěna. Pre postupujúcu chorobu stála jej kompozícia skladateľa oveľa viac času i fyzického a duševného úsilia než predchádzajúce diela. Zásahy, ktoré pritom urobil do libreta, viedli k ochladeniu vzťahov s Krásnohorskou. Tým viac bol trpko sklamaný neúspechom jej naštudovania na ktorom mali podiel i zanedbaná výprava, nepremyslená réžia i nešťastné obsadenie. Po piatich predstaveniach bola Čertova stěna stiahnutá.
Koncom roku 1882 sa skladateľov stav vážne zhoršil. Obavy zo šialenstva, o ktorých sa zmieňoval už v liste Nerudovi v roku 1879, získavali reálne podoby: v polovici novembra nastal prvý záchvat, pri ktorom stratil schopnosť čítať, hovoriť i vybavovať si mená. Také stavy sa vracali, množili sa i halucinácie: 10. októbra 1883 popisoval niektoré z nich na večere k pocte Otakara Hostinského. Skladateľská práca bola už veľmi obťažná, Smetana sa na ňu mohol sústrediť len na krátke chvíle; jeho posledné skladby sa vyznačujú skratkovitou, hutnou hudobnou rečou a mnohými harmonickými nezvyklosťami, ktoré boli vykladané ako prejav choroby, v mnohom však predznamenávajú hudobné štýly 20. storočia. V tejto dobe (jún 1882 až marec 1883) vznikol jeho sláčikový kvartet č. 2 d moll, na jar roku 1883 napísal svoj posledný zbor Naše píseň, začal nový cyklus symfonických skladieb pod názvom Pražský karneval, z neho dokončil (13. september) len prvú časť: Introdukci s rejem masek a zahajovaciu polonézu. Od apríla 1883 pracoval na štyrikrát odloženej Viole, ťažko však zinštrumentoval staršiu skicu a vykonal niektoré doplnenia; Viola zostala torzom a posledné listy partitúry svedčia o rýchlej progresii skladateľovej choroby. Naposledy komponoval 25. februára 1884.Smetana sa ešte 18. novembra 1883 zúčastnil druhého otvorenia Národního divadla svojou Libuší. Jeho povaha už však bola zjavne narušená, poznamenaná halucináciami, megalomániou a paranojou, jeho písomné i ústne vyjadrovanie sa stávalo nezrozumiteľným. Od začiatku roku 1884 svetlých chvíľ ubúdalo, až zmizli úplne; celonárodných osláv svojich 60. narodenín si už nebol vedomý. Keď sa v záchvatoch zúrivosti stával neovládateľným a často nebezpečným pre svoje okolie, bol 22. apríla 1884 prevezený do ústavu pre choromyseľných v Prahe na Vinohradoch v Kateřinské ulici, kde bez nadobudnutia čistého vedomia zomrel o pol piatej popoludní 12. mája 1884. Josef Václav Sládek písal Juliusovi Zeyerovi: „… myslím, že tá duša ťažko telo opúšťala a že trpel mnoho.“Smetanovo telo bolo po pitve oblečené do čamary a prevezené do Týnskeho chrámu. Slávnostný pohreb sa konal 15. mája, poriadala ho Umělecká beseda a zúčastnil sa ho rad zástupcov politického i umeleckého života, zástupcovia rôznych spolkov (Sokol, Hlahol…) a personál Národního divadla. Sprievod viedol od Týnskeho chrámu k Národnímu divadlu, k sídlu Umělecké besedy na Jungmannovej triede a potom na Vyšehradský cintorín, kde bol skladateľ pochovaný v samostatnom hrobe. Po niekoľkých rokoch boli jeho pozostatky prenesené do novovybudovaného Slavína. Účastníci pohrebu potom pokračovali späť do Národního divadla, kde sa hrala už plánovaná Prodaná nevěsta; javisko bolo pri tejto príležitosti potiahnuté čiernym súknom.
cyklus Má vlast (Vyšehrad, Vltava, Šárka, Z českých luhů a hájů, Tábor, Blaník) 
Pražský karneval – nedokončený, dokončené len prvé dve časti – Introdukce, Polonéza
cyklus České tance (4 polky, 10 tanců-Hulán, Obkročák, Cibulička, Sousedská, Medvěd, Dupák,…)
Symfónia E dur „Triumfálna“ – na témy z Rakúskej národnej hymny (dnes nemeckej – od J. Haydna)
Tento článok je čiastočný alebo úplný preklad článku Bedřich Smetana na českej Wikipédii.
Belgická revolúcia v roku 1830 bola vzbura provincií na juhu Holandského kráľovstva (neoficiálny názov bol Spojené nizozemské kráľovstvo) proti jeho kráľovi Viliamovi I. (Guillaume Ier). Táto revolúcia viedla ku vzniku nezávislosti Belgicka. Jeho štátnym zriadením od začiatku existencie sa stala monarchia na čele s voleným kráľom Leopoldom I. Belgickým (Leopold Georg Christian Friedrich von Sachsen-Coburg-Saalfeld, duc de Saxe, prince de Saxe-Cobourg-Gotha), ktorý vládol Belgicku nasledujúcich tridsaťštyri rokov.
Príčinou vnútorného konfliktu vo vtedajšom Holandsku boli rozdielne mocenské záujmy rodov oranžského a sasko-coburgského a nevhodné spojenie do jednej federácie po porážke Napoleona I. Bonaparteho pri Waterloo. O vytvorení tejto federácie sa rozhodlo na Viedenskom kongrese v roku 1814. Návrh na obnovenie samostatnosti Belgicka vzniesol francúzsky politik Charles-Maurice de Talleyrand-Périgord a tiež navrhol osobu vládcu. Belgická revolúcia bola symbolickou udalosťou v rámci politiky neútočenia medzi signatármi zmluvy Quadruplealliance (1813). Štyri európske mocnosti sa pri tejto príležitosti dohodli a uskutočnili politiku non-intervencie.
Všeobecné príčiny ľudovej vzbury tkveli v rozdieloch vo vierovyznaní medzi Holanďanmi a Belgičanmi, tiež jazyková rozdielnosť holandčiny a francúzštiny a rôzny stupeň ekonomickej rozvinutosti belgických provincií a tradične rozvinutejší stupeň hospodárstva holandských.
Obdobie, ktoré predchádzalo Belgickej revolúcii sa nieslo v znamení nenásilných protestov. Ľudia si verejne čítali francúzske noviny, robili propagandu premiére opery od Aubera „La Muette de Portici“, šírili protivládne letáky a nápisy, narúšali verejný poriadok malými skupinkami protestujúcich, nosili trikolóry. Vládne autority reagovali posilnením vojska, zakázaním opery a zrušením cvičení mestskej gardy v Bruseli. 25. august 1830 bol dňom 59. narodenín kráľa. V tento deň povolili predstavenie „La Muette de Portici” v bruselskom „divadle de la Monnaie“. Na konci predstavenia niektorí diváci začali kričať „Nech žije sloboda“ a pri východe z divadla sa zhromaždil dav. Z tohto davu sa sformovala demonštrácia. Bolo proti nej poslané delostrelectvo. Jeho veliteľ, policajný komisár F.P de Wageneer bol trafený kusom nábytku skôr, ako mohol dať príkaz k streľbe. Bez inštrukcií vojaci nekonali.
Dav začal dobýjať niektoré budovy a obchody. Skupina drancovateľov sa zväčšila. Povstalci mali dve straty na životoch. Vzbura sa zmenila na povstanie a monarchovia si museli strážiť paláce vojskom. Povstalci mali ďalších dvadsať mŕtvych.
26. augusta 1830 povstalci naďalej drancovali objekty, aj banky, preto sa členovia mestskej buržoázie rozhodli založiť svoju gardu. Buržoázna garda mala zabezpečiť poriadok v meste a zabrániť drancovateľom ničenie strojných zariadení, ktoré považovali za príčinu svojej nezamestnanosti.
31. augusta bolo rozhodnuté, ktoré farby chcú mať gardy na svojej zástave. Zriekli sa francúzskej trikolóry, ktorú používali valónski robotníci a nezamestnaní a priklonili sa k vlajke Holandska, ale pruhy dali do vertikálnej polohy. Toto malo byť symbolom vôle byť nezávislou krajinou. Červeno-žlto-čierna trikolóra s kolmými pruhmi sa vo februári 1831 uzákonila v ústave nového štátu Belgické kráľovstvo.
Počas septembra a októbra pretrvávali rozsiahle povstania a boje na území južných provincií.
4. októbra 1830 provizórna vláda v Bruseli vyhlásila nezávislosť Belgicka od Holandského kráľovstva.
V novembri 1830 sa situácia upokojila. 3. novembra 1830 bol zvolený „Národný kongres“, ktorý mal vypracovať novú ústavu.
20. januára 1831 sa veľmoci na stretnutí v Londýne uzniesli, že na základe belgického víťazstva v bojoch o nezávislosť podpíšu protokol o oddelení Holandska a Belgicka, pričom Holandsku pripadnú regióny časť Limburgu a celý Luxemburg. No Belgický národný kongres zamietol tento protokol.
Pretrvávala vojna medzi pravidelnou holandskou armádou vedenou generálmi a veteránmi z Napoleonových armád a belgickými dobrovoľníckymi oddielmi. Na hraniciach s Francúzskom tiež operovala francúzska „Severná armáda“, ktorá mala zaistiť severnú hranicu s Holandským kráľovstvom. Kráľ Viliam I. dal bombardovať Brusel, čo spôsobilo stovky obetí na životoch v jeho predmestiach. 
Národný kongres navrhol za svojho kráľa vojvodu de Nemours, jedného zo synov panujúceho Ľudovíta Filipa, ten to však zamietol. Nechcel privodiť Francúzsku možné imperialistické vojny. Preto kongres ustanovil dočasného regenta Surleta de Chokier.
V tom istom roku sa po predbežných dohovoroch s anglickou a nemeckou stranou uplatnil v „Národnom kongrese“ návrh korunovať Leopolda Sasko-Koburského (Léopold von Saxe-Cobourg-Gotha). Bol zvolený pomerom hlasov 152 : 196. Keď bola 26. júna 1831 podpísaná nová „Zmluva s 18-timi článkami“ a ratifikovaná Národným kongresom, výhodnejšia pre Belgicko ako Londýnsky protokol, Leopold I. prijal ponúknutú korunu.
V roku 1839 Holandsko oficiálne uznalo Belgicko „Zmluvou s 24 článkami“. Od tejto chvíle bolo Belgicko povinné vrátiť časť Limburgu ale mohlo si ponechať celý Luxemburg, ktorý predošlá zmluva nezahrnula celý.
Rozdelenie Holandska a Belgicka znamenalo katastrofu pre textilný priemysel v Gente. V roku 1832 nakúpil len vyše 2 miliónov kg bavlny oproti 7,5 milióna kg v roku 1829. Mnoho robotníkov sa ocitlo v štádiu nezamestnanosti a zvyšok zarábal len 30% miezd z roku 1829.
V prístavnom meste Antverpy sa drasticky znížila námorná preprava. V roku 1829 prepravovalo 1 028 plavidiel o 129 000 ton. V tomto roku boli zisky v Antverpách dvakrát vyššie ako v Rotterdame a Amsterdame. V roku 1831 bol počet lodí 398 a obchod s kolóniami sa znížil na nulu. Tento stav živil prooranžské sympatie hlavne medzi majiteľmi textilných fabrík v Gente. Napriek ich finančnej sile, táto tendencia zostala menšinová, voči vôli väčšiny obyvateľov byť nezávislým štátom.
Tu však začal vzostup ekonomiky. Na konci 19. storočia sa krajina stala druhou najsilnejšou ekonomikou Európy. Toto zaviedlo Belgicko, napriek dvom svetovým vojnám, do mnohých nadnárodných spoločenstiev 19. storočia a pokračovalo do 20. storočia. Stalo sa križovatkou medzi veľkými krajinami západnej Európy a členom Európskej únie so sídlom vo svojom hlavnom meste.
Počas vlády Viliama I. mnoho školopovinných detí, 150 tisíc až 300 tisíc, mohlo dosiahnuť základné vzdelanie vďaka vytvoreniu 500 nových škôl. Toto vzdelanie bolo poskytované v holandčine vo Flámsku a Bruseli. Po revolúcii bolo vytvorených veľmi málo verejných škôl z dôvodu nedostatku vládnych financií. Dôležitejšie boli potreby armády. Vďaka ústavnej slobode vierovyznania vzniklo veľa katolíckych škôl. Jezuiti založili mnohé kolégiá. Z druhej strany, belgický štát uprednostňoval francúzsky jazyk. Celá verejná správa bola frankofónna, rozumie sa aj vo Flámsku a v Bruseli. Táto jazyková dominancia neskôr zapríčinila zrod flámskeho hnutia obrody.
Tento článok je čiastočný alebo úplný preklad článku Révolution Belge na francúzskej Wikipédii.
Benátska republika, celým menom Najjasnejšia benátska republika, po taliansky Serenissima Repubblica di Venezia alebo Najjasnejšia republika sv. Marka, Serenissima Repubblica di San Marco, bol štát na Apeninskom polostrove okolo mesta Benátky, ktorý existoval od 8. storočia do roku 1797. Neskôr krátko existovala republika s centrom v Benátkach ešte v revolučnom období 1848 až 1849.
Na vrchole svojej moci ovládali Benátky okrem svojho okolia aj Dalmáciu (v dnešnom Chorvátsku), Krétu, časť gréckeho pobrežia a ďalšie oporné body a ostrovy v Stredomorí. Išlo o významnú námornú mocnosť, ktorá zabezpečovala najmä obchod medzi Európou a Blízkym východom. Politicky išlo po väčšinu času o zmiešanú formu vlády, v ktorej malo vplyv meštianstvo aj aristokracia, a ktorú zastrešoval doživotne volený dóža, ústavou obmedzený panovník. Benátsky štát a jeho vládnuca trieda boli aj významnými mecenášmi umelcov a zapísali sa tak do dejín európskej architektúry, hudby a výtvarného umenia.
Benátske lagúny začali ľudia osídľovať po roku 452, kedy severné Taliansko plienili Attilovi Huni. Do lagún sa usadili najmä časť obyvateľov zničenej Aquileie. Ďalší príval obyvateľov sa sem uchýlil v nasledujúcom storočí pred Ostrogótmi.
Keď v severnom Taliansku začala v 7. storočí slabnúť moc Byzantskej ríše, začalo mesto Benátky postupne vystupovať stále samostatnejšie. To sa jasne prejavilo v byzantskom spore o obrazoborectvo okolo roku 726, kedy sa postavilo na stranu pápeža. V tom období mesto uzavrelo zmluvu s Longobardmi, prvú samostatnú medzinárodnú dohodu neschválenú byzantským cisárom. Miestny vládca, dux (po latinsky vojvoda, knieža, miestny variant znie doge, po slovensky dóža), volený z radov patricijov, tak postupne z postavenia byzantského miestodržiteľa prechádzal do úlohy samostatného činiteľa medzinárodnej politiky. Mesto však ešte istý čas zostávalo formálne súčasťou Byzantskej ríše, čo mu umožnilo nestať sa súčasťou iných politických celkov. Pax Nicephori z roku 803, mierová zmluva medzi byzantským cisárom Nikeforom I. a franským cisárom Karolom Veľkým, uznala Benátky ako de facto samostatné, no formálne patriace k Byzancii.
Rast sebavedomia a moci Benátok demonštrovalo aj vyhlásenie sv. Marka za patróna mesta potom, ako boli údajné svätcove ostatky ukradnuté v roku 828 z Alexandrie. Symbol evanjelistu Marka, okrídlený lev, odvtedy zdobil znak mesta aj celého benátskeho štátu. Prítomnosť ostatkov dôležitého svätca a jeho symbolická ochrana zároveň Benátkam pomohla uvolniť sa aj z moci duchovnej autority, patriarchu z Aquileje. V 9. storočí sa zároveň zo zhluku jednoduchých sídiel začalo rodiť skutočné mesto, s opevneniami, mostami a kamennými stavbami. S tým narastala aj vojenská sila Benátok, ktoré sa zapojili do boja proti Saracénom na Sicílii a proti slovanským a moslimským pirátom v Jadranskom mori.
V 10. storočí sa Benátky ubránili prevzatiu ottonskými cisármi a získali prvý oporný bod v Istrii, dôležité obchodné miesto Capodistria (dnešný Koper).
Za vlády dóžu Pietra II. Orseola (991 – 1008) začal vzostup mesta do postavenia hospodárskej, politickej a námornej veľmoci. V roku 992 byzantský cisár Basileios II. výrazne znížil obchodné poplatky, ktoré Benátky platili Byzancii, čím ich výrazne zvýhodnil voči konkurenčným mestám.Okolo roku 1000 prebehlo úspešné vojenské ťaženie proti chorvátskej Dalmácii a v rokoch 1002 – 1003 benátska flotila porazila Saracénov obliehajúcich byzantské Bari. Pietrovi II. sa pripisuje aj vytvorenie každoročného obradu zásnub s morom, tradície trvajúcej 800 rokov: počas obradu, ktorý sa neskôr odohrával na palube vládnej galéry menom Bucentaur, vrhol dóža do mora posvätený prsteň so slovami „Disponsamus te, Mare, in signum veri perpetuique dominii,“ po slovensky „Berieme si ťa, more, za manželku na znamenie [svojej] skutočnej a trvalej nadvlády“. Dóžovia si od 11. storočia pripisovali aj titul Dux Veneticorum et Dalmaticorum, vojvodov benátskych a dalmátskych.Benátsky obchod podporoval od 11. storočia dôležité privilégia, rovnajúce sa monopolu, na obchod medzi Rímskonemeckou ríšou a Orientom. Mesto ich získalo od nemeckého cisára Henricha IV. za podporu v spore o investitúru proti pápežovi Gregorovi VII., a od byzantského cisára Alexia I. za vojnovú pomoc proti tureckým Seldžukom a Normanom ohrozujúcim Byzanciu zároveň z východu aj západu.Benátky však čoskoro začali prevyšovať upadajúcu Byzanciu a ohrozovať jej ekonomiku, k prehĺbeniu rozporov navyše prispelo cirkevné schizma medzi Rímom a Konštantinopolom v roku 1054 a aktívna účasť Benátčanov na križiackych výpravách, ktoré začali koncom 11. storočia, počínajúc druhou z nich. Nové križiacke štáty v Levante však zároveň Benátkám otvorili nové obchodné i politické možnosti. Napätie medzi Byzanciou a Benátkami vyvrcholilo v druhej polovici 12. storočia. V roku 1171 dal cisár Manuel I. Komnenos (1143 – 1180) počas prekvapujúcej akcie zatknúť všetkých Benátčanov na svojom území a zabaviť všetok benátsky majetok.. To, a neschopnosť benátskeho loďstva pomstiť sa, viedlo k občianskym nepokojom v Benátkách, pri ktorých bol zabitý vtedajší dóža. Odvtedy pokračovali napätie a konflikty, ako bol veľký pogrom Byzantíncov na latinských veriacich za cisára Alexia II. Komnena v roku 1182, alebo štvrtá križiacka výprava (1201 – 1204), ktorá vyústila do dobytia a vyrabovania Konštantínopolu, kam križiakov nasmerovali práve Benátčania. Tí potom z výpravy získali veľkú hmotnú korisť a územné zisky na úkor svojej bývalej materskej krajiny. Opanovali približne tri osminy územia dobytej Byzancie: veľkú časť Konštantinopolu a Adrianopolis, významné prístavy Dubrovník a Drač na Jadrane, Koroni a Methoni na Peloponéze („oči Benátok“), Kallipolis na európskom brehu Dardanel a maloázijskú Irakliu a takmer všetky grécke ostrovy vrátane Kréty a Eubóji. Tým získali aj územné základne pre svoje dominantné postavenie v stredomorskom obchode. Synovec benátskeho dóžu Marco Sanudo ďalej dobyl Kykladské ostrovy a založil tu vazalské križiacke panstvo Vojvodstvo Naxos. Bronzová kvadriga na benátskom Dóme sv. Marka, ulúpená z Konštantínopola, symbolizuje triumf vtedajšieho dóžu Enrica Dandola.
Svoj vojenský triumf Benátky v nasledujúcich desaťročiach využili na zriadenie obchodného impéria a koloniálnej ríše vo východnom Stredomorí. Reťaz ich pobrežných pevností sa ťahal od Dalmácie, Grécka a Kréty až do Čierneho mora a ich obchodné cesty teraz viedli až dovnútra Ázie. Hlavným rivalom Benátok sa v tom období stalo iné italské obchodné mesto, Janov. S pomocou Janovčanov dobyli v roku 1261 Gréci z Nikajského cisárstva Konštantínopol späť a Benátky museli Janovu prepustiť časť kolónii a obchodných privilégií. Počas 13. a 14. storočia viedli obe talianske mestá proti sebe niekoľko ďalších vojen, v roku 1379 Janovčania spojení s Uhorskom takmer Benátky dobyli.
Zatiaľ sa pánmi Malej Ázie postupne stávali Turci, ktorí začali ohrozovať životne dôležité záujmy Benátčanov. Najmä možné uzavretie Bosporu bolo nepríjemné o to viac, že v roku 1291 padol posledný oporný bod Európanov v Palestíne, takže obchod s Orientom bol možný prakticky len cez Čierne more. Benátky navyše postihol v roku 1348  veľký mor po ktorom z asi 110 tisíc obyvateľov zostalo asi 70 tisíc. Napriek tomu si po celé 14. storočie udržiavali svoje vedúce postavenie v Stredozemnom mori. Nové obdobie prosperity začalo na konci 14. storočia. V roku 1386 Benátky kúpili ostrov Korfu a získali aj ďalšie ostrovy a oporné body na epirskom pobreží. Janov bol oslabený vnútornými bojmi a Benátčanom sa podarilo obstáť v bojoch s Uhorskom na Balkáne; medzi rokmi 1410 a 1420 dokonca vlastnili celú Dalmáciu.
Zhruba v tom istom čase začali Benátky rozširovať svoje územie aj na severe Apeninského polostrova, teda na „Pevnej zemi“, „Terraferma“, čo zákonite viedlo ku konfliktom s ďalšími talianskymi štátmi a s habsburskou ríšou. Benátčania dobyli už v roku 1339 Treviso. Po roku 1402, kedy zomrel milánsky vojvoda Gian Galeazzo Visconti, pán veľkej časti severnej Itálie, potom postupne získali Benátsko a Furlansko. V roku 1425 porazili Miláno a posunuli hranicu až k rieke Adda. Tento územný zisk bol po víťaznej vojne proti spojeným severoitalským štátom dočasne potvrdený mierovou zmluvou z Lodi v roku 1454.
Medzitým v roku 1451 benátsku cirkevnú provinciu pápež Mikulášom V. povýšil na patriarchát – formálne prenesením titulu patriarchu z upadajúceho Grada. Odvtedy až dodnes patrí benátsky patriarchát k najvýznamnejším diecézam Západu, jeho nositelia bývajú po zvolení menovaní za kardinálov a mnohí z nich sa neskôr stali pápežmi.
Zatiaľ osmanské vojská lámali odpor posledných zvyškov Byzantskej ríše; Turci sa tak stali bezprostrednými susedmi Benátčanov a podstatne sťažili ich obchod s oblasťou Egejského a Čierneho mora. V roku 1463 začala benátsko-turecká vojna, ktorá skončila v roku 1479 víťazstvom Turkov. S Benátčanmi sa spojili grécki šľachtici a obyvateľstvo Peloponézu proti Turkom, no väčšie úspechy nedosiahli, Benátky stratili rad oporných bodov v Stredomorí a zaviazali sa platiť Turecku každoročne 10 000 zlatých dukátov. Zároveň pokračovali boje o rozšírenie benátskeho panstva v severnej Itálii. Benátčania získali niekoľko ďalších miest a v súvislosti s dobytím Neapolského kráľovstva Španielmi obsadili aj veľkú časť pobrežia Apúlie.
Hoci v 15. storočí stratili Benátky postavenie veľmoci východného Stredomoria, naďalej profitovali zo zámorského obchodu a stále patrili k najbohatším mestám Európy. Ďalšie zisky im plynuli z poľnohospodárstva na ich severotalianskom území, kde Benátčania vykonávali rozsiahle zavlažovanie a zúrodňovanie pôdy. Mesto v tom období dosiahlo počet 180 tisíc obyvateľov a v jeho stredomorskej koloniálnej ríši žili ďalšie dva milióny ľudí. Samotné Benátky kolonizovali časť územia, ktoré dobyli. Veľké množstvo Benátčanov a iných severných Talianov sa usadilo na Istrii a na brehoch Dalmácie, kde dodnes žijú ich potomkovia. Menší počet Benátčanov sa usadil aj na Peloponéze a na Kréte, kde sa však neskôr pomiešali s Grékmi.
Cisár Rímskonemeckej ríše Maximilián I. a francúzsky kráľ Ľudovít XII. uzavreli v roku 1508 ligu v Cambrai, ktorej cieľom bolo dobyť územie Benátskej republiky v hornej Itálii. Ku koalícii sa pripojili pápež Július II., český a uhorský kráľ Vladislav II. Jagelovský, anglický kráľ Henrich VIII. a aragónsky kráľ Ferdinand II. a liga zdrvujúco porazila Benátčanov v bitke pri Agnadelle 14. mája 1509. Územné straty Benátok však boli len dočasné, liga sa čoskoro rozpadla a pápež sa r. 1511 spojil s Benátkami a Švajčiarmi proti Francúzom, aby ich vypudil z Lombardie. Napriek tomu táto udalosť znamenala koniec územnej expanzie Benátskej republiky – tá sa na talianskom území od tých čias snažila zachovávať neutralitu.
Turci posilňovali svoju námornú moc. V roku 1538 prvý raz porazili Benátčanov na mori v bitke pri epirskej Preveze, odobrali im vojvodstvo Naxos a potom aj ďalšie územia vrátane Cypru, poslednej významnej dŕžavy Benátok v Levante. Korfu sa však Turkom dobyť nepodarilo. Poslednú geopolitickú úlohu zohrali Benátky v roku 1571, kedy zaistili viac než polovicu z lodí Svätej ligy, ktoré potom zvíťazili nad Turkami v námornej bitke pri Lepante. Toto víťazstvo však už Benátkam žiadne významnejšie zisky neprinieslo.
V desiatych rokoch 17. storočia sa Benátky dostali do konfliktov so španielskymi aj rakúskymi Habsburgovcami a začiatkom 30. rokov toho storočia ich silu ďalej podryl 16 mesiacov trvajúci mor, ktorému padlo za obeť okolo 50 tisíc obyvateľov. V roku 1638 sa obnovil konflikt Benátok s Osmanskou ríšou, keď do Jadranského mora prenikla tunisko-alžírska korzárska flotila operujúca s tureckou podporou. Benátske námorníctvo síce pirátov zničilo, ale nasledujúca, dvadsaťpäť ročná vojna, priniesla dobytie Kréty Turkami. Istý obrat znamenalo oslabenie tureckej moci po porážke ich armády pri Viedni v roku 1683. Benátska armáda získala medzi rokmi 1685 a 1699 rad víťazstiev a dobyla niektoré územia na Balkáne, vrátane Peloponézskeho polostrova späť. V poslednej benátsko-tureckej vojne v rokoch 1714 až 1718 však toto územie Benátky opäť stratili.
Benátska republika v poslednej fáze svojej existencie síce stratila bývalé vojenskopolitické postavenie, naďalej však bola ekonomicky úspešná a pokračovala v medzinárodnom obchode. Jej existencia skončila talianskym poľným ťažením Napoleona Bonaparta, ktorý Benátky obsadil 14. mája 1797. Mier z Campoformia potom 17. októbra 1797 odovzdal väčšinu doterajšieho benátskeho územia pod zvrchovanosť rakúskych Habsburgovcov, kým Iónske ostrovy si ponechalo Francúzsko.
Počas revolučného roku 1848 prebehla vlna odporu proti Habsburgovcom i severným Talianskom. Benátski revolucionári pod vedením Daniela Manina vyhlásili 23. marca vlastnú nezávislú benátsku republiku. Tá sa udržala ako posledná bašta odporu talianskych vzbúrencov až do 23. augusta 1849, kedy ju zničila rakúska armáda. Revolučná benátska republika z roku 1848 však priamo nenadväzovala na politické tradície predchádzajúceho benátskeho štátu zrušeného Napoleonom.
Rakúšania potom benátske územie držali až do roku 1866, kedy pripadlo zjednotenému Talianskemu kráľovstvu.
Doživotne volený dóža, na začiatku dejín vyberaný z niekoľkých miestnych aristokratických („apoštolských“) rodín, mal pôvodne takmer absolútnu moc. Postupne však bola obmedzovaná a v Benátkach sa vyvinul zložitý politický systém, v ktorom moc spoločne vykonával rad orgánov. Najdôležitejšie z nich boli:
Veľká rada (Maggior Consiglio) reprezentujúca celý benátsky patriciát. Pri svojom vzniku v roku 1172 mala 35 členov, postupne sa však stala masovým zhromaždením, ktoré jeden čas malo viac ako 2 000 členov. V roku 1297 bolo uzákonené, že členom Veľkej rady sa nesmie stať žiadny člen rodiny, ktorej príslušníci tu už skôr nezasadali. Tým sa na dlhé storočia definovala obchodná aristokracia, vládnuca trieda Benátok.
Senát (Senato) či do roku 1250 Rada poradcov (Consiglio dei Pregadi) volený Veľkou radou. Senát vznikol v roku 1229, pozostával zo 120 patricijov a zastupoval hlavne záujmy benátskej aristokracie, rodín zapísaných v takzvanej Zlatej knihe (Libro d'oro).
Quarantìe (Quarantìa, celým menom Supremo Tribunale della Quarantia), volená Veľkou radou, bol štyridsaťčlenný súdny dvor republiky.
Rada desiatich (Consiglio dei Dieci), od roku 1310 každoročne volená Veľkou radou, sa zaoberala otázkami bezpečnosti a verejného poriadku. Na vrchole svojej moci disponovala rozsiahlou sieťou špiónov a zvedov a podieľala sa na mnohých vládnych záležitostiach. Zo svojich radov si volila troch predsedov (Capi del Consiglio dei Dieci).
Zbor múdrych (Collegio dei Savi) existoval od roku 1380 a volil ho Senát. Delil sa na niekoľko čiastočných kolégii, ktoré sa venovali jednotlivým oblastiam vlády, napríklad Savi di Terraferma (Múdri pevnej zeme) boli piati patricijovia, ktorí sa starali o správu benátskeho územia v severnej Itálii.
Malá rada (Minor Consiglio) zložená zo šiestich dóžovych radcov (Consiglieri ducali) existovala od roku 1178. Jej členov volila Veľká rada, pomáhali dóžovi, zároveň ho kontrolovali a obmedzovali jeho moc.
Štátni inkvizítori (Inquisitori di Stato), ustanovení od roku 1539. Mali dbať na zákonnosť a bojovať proti korupcii a iným neporiadkom. Boli celkovo traja, z toho Červený inkvizítor (Inquisitore rosso), vyberaný z radov dóžovych radcov a dvaja Čierni inkvizítori (Inquisitori neri), z členov Rady desiatich.
Prokurátori svätého Marka (Procuratori di San Marco) bol vo vrcholnom období Benátok deväťčlenný zbor najváženejších patricijov volených Veľkou radou. Starali sa o siroty, chrámy a vykonávanie závetov.
Dóža (Doge), knieža, hlava štátu doživotne volená Veľkou radou zložitým volebným procesom obsahujúcim i prvky náhody (žrebovanie voliteľov).
Signoria (Serenissima Signoria, do roku 1423 zvaná Commune Veneciarum), tvorená dóžom, všetkými šiestimi členmi Malej rady a tromi predsedami Quarantìe (Capi della Quarantia). Išlo o najvyšší výkonný orgán štátu, akúsi vládu Benátskej republiky.Formou vlády vrcholného benátskeho štátu bola aristokratická a oligarchická republika, ktorej vláda presadzovala záujmy aristokratov a bohatých benátskych mešťanov, ktorí jediní boli plnoprávnymi účastníkmi politického procesu. Systémom vzájomne sa kontrolujúcich a vyvažujúcich mocenských orgánov „Serenissima“ po väčšinu svojich dejín účinne predchádzala tomu, aby sa moci ujala jediná vládnuca dynastia, alebo úzka mocenská klika.
Pre benátsku ekonomiku bol vždy dôležitý obchod a námorná doprava. Na konci stredoveku mala benátska flotila niekoľko tisíc plavidiel, pričom priemerná tonáž nákladných lodí dosahovala už 700 ton.Okrem korenia a iného tradičného orientálneho tovaru Benátčania vtedy do Európy dovážali otrokov, cukor, olej, meď a bavlnu. Sami začali vyrábať hodváb a tento priemysel sa v 14. storočí rýchlo rozvíjal. Od rozšírenia benátskeho územia na severe Apeninského polostrova začala hrať ekonomickú úlohu i ťažba dreva na stavbu lodí a pestovanie obilia na tomto území. Kľúčovým odberateľom týchto produktov bol nemecký svet, pre ktorý boli Benátky prirodzenou bránou do Stredomoria. Významný bol aj obchod s inými talianskymi štátmi, išlo hlavne o obilie, soľ a tkaniny. Benátske námorné podnikanie bolo dobre organizované a centrálne koordinované – štát dohliadal na stavbu lodí, obeh tovaru a prevádzku obchodných skladov.
Počas svojej existencie používali Benátky celý rad rôznych druhov obeživa, mnohé z nich samy razili – strieborné grossi pre zahraničný obchod, piccoli pre vnútorný obchod, od roku 1284 zlaté dukáty (doslova „vojvodské“, t. j. dóžacie mince), od roku 1472 liry. Benátskej politike pritom neboli cudzie rôzne špekulácie a manipulácie s obsahom drahého kovu v minciach.
Benátky sa pre svoje obchodné postavenie stali tiež centrom raného finančníctva. V prvej štvrtine 15. storočia tu bolo najmenej 14 súkromných bánk, ktoré už vtedy vykonávali bezhotovostné finančné operácie. Sídlili na tržnici Rialto, kde pravidelne prebiehali aj burzové obchody. To všetko viedlo k rozvoju techník účtovníctva (prvý raz sa tu uplatnilo podvojné účtovníctvo), ale i matematiky a vzdelanosti vôbec.
Benátska kultúra nadväzovala v najstarších dobách na byzantskú, neskôr sa Benátky stali dôležitým centrom talianskej kultúry.
Byzantské korene benátskej architektúry možno obdivovať na bazilike sv. Marka alebo na ostrove Torcello v benátskej lagúne, ktorý bol v stredoveku opustený kvôli zaneseniu miestneho prístavu. Renesančné a barokové pamiatky benátskeho obdobia sú okrem samotnej metropoly a jej okolia okrem iných aj v ďalších dvoch svetových kultúrnych pamiatkach UNESCO, Trogire a Šibeniku na chorvátskom území.
Benátska maliarska škola, od čias Giovanniho Belliniho zmyselná a zdôrazňujúca farebnosť, sa pýši menami ako Giorgione, Tizian, Tintoretto a Giovanni Battista Tiepolo. Významná je aj krajinomaľba a tvorba vedút spojená najmä s Canalettom.
Významnú úlohu zohrali Benátky ako jedna z kolísok barokového štýlu v hudbe na prelome 16. a 17. storočia. Polychorálne (pre dva zbory písané) kompozície, ktoré tu ako prvý začal tvoriť Adrian Willaert, boli spolu s florentskou monodiou rozhodujúcim impulzom pri prechode od predchádzajúceho renesančného skladobného kánonu k novému barokovému umeniu. Ďalšími významnými tvorcami tejto takzvanej benátskej školy boli Andrea Gabrieli, Giovanni Gabrieli, Cipriano de Rore, Gioseffo Zarlino, Claudio Merulo a najslávnejší z nich Claudio Monteverdi.
Tento článok je čiastočný alebo úplný preklad článku Benátská republika na českej Wikipédii.
Big Bang (kórejsky: 빅뱅, často štylizované ako BIGBANG) je juhokórejská chlapčenská skupina založená spoločnosťou YG Entertainment. G-Dragon, T.O.P, Tchäjang, Däsong a Sungri oficiálne debutovali ako 5-členná skupina 19. augusta 2006. Prevažne hip-hopová skupina mala so svojím prvým eponymným albumom, z ktorého sa predalo 48 000 kópií, pomerne úspešné začiatky. Prelomovým hitom sa pre nich stala skladba „Lies“ (kór. 거짓말 – Godžitmal), ktorá ostala na prvom mieste v hlavných kórejských hudobných rebríčkoch 7 týždňov za sebou. V roku 2007 dostali na 9. ročníku Mnet Korean Music Festival ocenenie Pieseň roka.Ďalšie vydané hity ako „Last Farewell“ (kór. 마지막 인사 – Madžimak insa) a „Haru Haru“ (kór. 하루 하루), ktoré tiež ovládli hudobné rebríčky, ešte viac zvyšovali ich úspech a popularitu. Po tom, čo Big Bang vyhrali v roku 2008 na 10. ročníku Mnet Korean Music Festival cenu Interpret roka, rozšírili svoje pôsobenie aj do Japonska, kde na 9. ročníku MTV Video Music Awards Japan získali tri ocenenia. V tom roku vydali okrem japonského albumu Number 1 aj svoj druhý kórejský štúdiový album Remember. Následne im v rokoch 2009 a 2010 vyšli japonské albumy Big Bang a Big Bang 2. Počas svojich aktivít v Japonsku členovia začali so sólovými aktivitami. Tchäjang a G-Dragon vydali sólové albumy, G-Dragon a T.O.P vytvorili duo, Sungri a Däsong hrali v muzikáloch a hostili varieté a z T.O.P-a sa stala uznávaná filmová hviezda. 
Po dvojročnej pauze sa Big Bang v roku 2011 opäť vrátili na juhokórejskú hudobnú scénu so svojím úspešným albumom Tonight. Propagačné akcie však boli skrátené, keď niektorí členovia museli riešiť právne záležitosti. Koncom roka sa Big Bang stali víťazmi v kategórii Najlepší celosvetový interpret na MTV Europe Music Awards. 3 mesiace po ocenení v Európe vydali svoj najúspešnejší album Alive, ktorý im na 14. ročníku Mnet Asian Music Awards priniesol druhé ocenenie Interpret roka. Bol to prvý kórejský album, čo sa umiestnil v Billboard 200. Následne začali svoje prvé svetové turné, ktoré vyvrcholilo začiatkom roka 2013. Rok 2015 značil pre Big Bang veľmi očakávaný návrat po trojročnej prestávke. Vydali štyri single albumy – „M“, „A“, „D“ a „E“ –, ktoré predchádzali tretiemu kórejskému štúdiovému albumu MADE. Ten vyšiel v roku 2016. Úspešné single si vyslúžili pozitívnu kritiku a v rámci Ázie sa z nich predalo dokopy viac ako 15 miliónov kópií. Na 17. ročníku Mnet Asian Music Awards získala skupina už svoju tretiu cenu Interpret roka.Big Bang sú označovaní ako „Králi K-popu“ či „Národná chlapčenská skupina“ a účasťou členov, predovšetkým G-Dragona, na skladaní a produkcii vlastnej hudby si vyslúžili v hudobnom priemysle rešpekt a uznanie. Od začiatku fungovania hudobného rebríčka Gaon predali Big Bang vrátane sólových materiálov už viac ako 93 miliónov nahrávok. Po pripočítaní predajov, ktoré zaznamenávala Asociácia hudobného priemyslu Kórey (MIAK) a Asociácia kórejského priemyslu hudobného obsahu (KMCIA), sa počet predaných nahrávok zvýši na 137 miliónov s viac ako 130 miliónmi digitálnych singlov. V Kórei, Japonsku a v rámci zvyšku ázijského kontinentu sa predalo viac ako 6,7 miliónov fyzických albumov. Big Bang získali mnoho ocenení a stanovili niekoľko rekordov. Momentálne držia rekord na Cyworld ako najpredávanejší umelec všetkých čias a sú jediným interpretom, ktorému sa na Mnet Asian Music Awards podarilo získať ocenenie Interpret roka viac ako raz, presnejšie trikrát. Big Bang boli prvými kórejskými interpretmi, ktorí sa dostali do rebríčka Celebrity 100 a zoznamu najvplyvnejších hudobníkov 30 pod 30, ktoré zostavuje magazín Forbes. Americký časopis The Hollywood Reporter a denník The Washington Post citovali globálnu popularitu a prínos pre K-pop a opísali ich ako „najväčšiu chlapčenskú skupinu na svete“ a „najväčšiu skupinu v Ázii“.
Ešte pred debutom sa niekoľko členov už v zábavnom priemysle pohybovalo. G-Dragon a Tchäjang boli prví, ktorí začali v YG Entertainment trénovať, a to vo veku trinástich rokov. Pôvodne boli detskými hercami, ktorí boli obsadení ako mladšie verzie dua Jinusean vo videoklipe „A-Yo“. Uchvátení skúsenosťou z vystupovania v hip-hopovom videoklipe sa obe deti rozhodli pridať do YG Entertainment, hoci boli najprv odmietnuté. Duo potom vydalo 2 piesne pod menom GDYB a často sa objavovali aj v albumoch či videoklipoch ostatných umelcov ako Hüsong, Gummy, Perry, Masta Wu a Se7en, pôsobiacich v YG. Jedným zo známych kúskov je „Unfold to Higher Place“ feat. Perry a Gummy. G-Dragon sa podieľal aj na propagačnej činnosti YG Family, ktorá sa zväčša skladala z umelcov v YG. Mladí chlapci spolu plánovali vydať album, ale to sa odložilo, pretože YG Entertainment sa rozhodlo debutovať skupinu, ktorej budú súčasťou.
T.O.P bol undergroundovým raperom pod pseudonymom „Tempo“. Jednou z jeho najznámejších nahrávok bola „Buckwild“ spolu s NBK Gray. G-Dragon kontaktoval T.O.P-a ako svojho kamaráta z detstva, keď YG zháňalo členov do novej skupiny. Dvojica nahrala niekoľko demo nahrávok a poslala ich Jang Hjon-sokovi, ktorý neskôr požiadal T.O.P-a, aby sa dostavil na konkurz. Nakoniec bol ale odmietnutý kvôli tomu, že bol príliš „bacuľatý“ na „ideálnu verziu“ idola. O šesť mesiacov neskôr bol však prijatý, keď stratil na váhe. T.O.P údajne schudol 20 kíl za 40 dní.
Sungri bol lídrom tanečnej skupiny vo svojom rodnom meste Kwangdžu. Prvýkrát sa objavil v televíznom programe Let's Cokeplay: Mnet Battle Shinhwa, čo bola šou, v ktorej skupina Shinhwa hľadala členov na vytvorenie „druhej generácie Shinhwa“. Nedostatok vokálnych zručností porotu príliš neokúzlil, čo viedlo k vypadnutiu z Top 4. Sungri sa potom zúčastnil konkurzu a bol prijatý do YG Entertainment, ale v Big Bang Documentary sa ukázalo, že jeho pozícia bola ohrozená. Neskôr sa mu však podarilo Jang Hjon-soka ohromiť. V tej dobe Sungri súťažil proti inému žiakovi, Hjon-sungovi (terajší člen skupiny Beast), ktorý bol nakoniec vyradený. Hjon-sung, ktorý vystupoval pod umeleckým menom So-1, čo po kórejsky znamená „želanie“, sa objavil v 10 z 11 epizód. Z finálnej bol vynechaný, pretože Jang Hjon-sok mal pocit, že Hjon-sung ešte nie je pripravený a potrebuje viac času.
Oficiálny debut mali Big Bang 19. augusta 2006 v Gymnastickej aréne v Soulskom olympijskom parku počas koncertu pri príležitosti 10. výročia od založenia YG Entertainment. 23. septembra 2006 mali Big Bang svoje prvé predstavenie v televízii. Po predstavení vyšiel prvý singel skupiny s názvom Bigbang. Jeho súčasťou boli piesne „We Belong Together“, kde si zaspievala aj Pak Bom, „A Fool Of Tears“ (kór. 눈물 뿐인 바보 – Nunmul ppunin pabo) a „This Love“, adaptácia rovnomennej piesne americkej rockovej skupiny Maroon 5, ktorú prepísal a tiež naspieval G-Dragon. Singel bol úspešný a predalo sa okolo 40 000 kópií. Druhý singel, Bigbang Is V.I.P, bol vydaný v septembri s celkovým počtom 32 000 predaných kópií. Nasledoval posledný singel Bigbang 03 s celkovým počtom takmer 40 000 predaných kópií. Ku koncu decembra 2006 Big Bang usporiadali svoj prvý koncert The Real. Nasledujúci mesiac im vyšiel debutový albumu Bigbang Vol.1, z ktorého sa do konca februára 2007 predalo 48 000 kópií.
8. februára 2007 vydali Big Bang koncertný album s názvom First Live Concert: The Real, ktorého sa do konca roka predalo okolo 30 000 kópií. Taktiež začali turné Want You Tour, ktoré sa konalo v piatich mestách: Inčchon, Tägu, Čchangwon, Čondžu a Pusan. Prvé EP Always bolo tiež vydané v roku 2007 a značilo pre skupinu niekoľko zmien. Hoci už aj predtým členovia písali a skladali, rozhodli sa prevziať ešte väčšiu kontrolu nad svojou hudbou. G-Dragon napísal a skomponoval väčšinu piesní, ktoré boli obsiahnuté v prvom EP, a to aj vrátane titulnej piesne „Lies“ (kór. 거짓말 – Godžitmal). Na EP sa objavila elektronická hudba. Ohlas bol celkom pozitívny, najmä ohľadom „Lies“, ktorú kritici opisovali ako pieseň „na vysokej úrovni“. „Lies“ bola vydaná ako hlavný singel albumu a stala sa ich prvým hitom číslo jedna. Albumu sa predalo 87 000 kópií.Druhé EP Hot Issue bolo vydané v ten istý rok a nasledovalo úspech svojho predchodcu. Hlavný singel „Last Farewell“ (kór. 마지막 인사 – Madžimak insa) sa dostal na čelo rôznych rebríčkov vrátane Juke-On, kde kraľoval osem týždňov za sebou. „Last Farewell“ si na Cyworld vyslúžila aj cenu Pieseň mesiaca (Digitálna hudba). Lístky na koncert Big Bang Is Great boli údajne vypredané za necelých 10 minút.Koncom roka 2007 bolo oznámené, že členovia boli hospitalizovaní kvôli celkovému vyčerpaniu a prepracovaniu a pozastavili svoje aktivity. Neskoršie správy ukázali, že po jednotlivých singloch a EP je veľký dopyt, takže nahrávacia spoločnosť musela zabezpečiť ďalšiu dotlač a prebalenie pre ďalšie vydanie. Na základe úspechu ich EP vyhrala skupina mnoho cien, vrátane Najlepšia chlapčenská skupina a Pieseň roka na 9. ročníku Mnet Korean Music Festival. Neskôr získali aj cenu Interpret roka na 17. ročníku Seoul Music Awards. Skupina do konca roka zarobila celkovo 12 miliárd ₩ (8,7 miliónov €).Keď sa rok 2007 blížil ku koncu, Big Bang si trúfli aj na Japonsko. Prvé EP For the World vydané na začiatku roka 2008 sa umiestnilo v rebríčku Oricon na 10. mieste, hoci propagačné aktivity boli len malé. Skupina tiež usporiadala koncert v JBC Hall v Tokyo Dome City. Po skončení propagácie v Japonsku sa Big Bang vrátili do Južnej Kórey. Hoci boli aktivity skupiny odložené kvôli sólovým aktivitám jednotlivých členov, v roku 2008 vyšlo tretie EP Stand Up. Na albume sa podieľali aj Daishi Dance a kórejská rocková skupina No Brain. Predalo sa z neho vyše 100 000 kópií. „Haru Haru“ (kór. 하루 하루), hlavný singel albumu, kraľoval mnohým hudobným rebríčkom a udržal sa na prvej priečke sedem po sebe nasledujúcich týždňov. Po úspechu hlavného singlu nasledovali jeho príklad aj ostatné piesne z albumu a dostali sa v rebríčkoch do Top 20. Pieseň „Heaven“ zastala druhé miesto, „Oh My Friend“ obsadila deviate, „A Good Man“ dvanáste a „Lady“ šestnáste miesto – celkovo to teda bolo päť piesní jednej skupiny v Top 20.Počas vydávania kórejského albumu vyšiel aj japonský singel „Number 1“ z rovnomenného albumu. Vystupovali s ním v japonskom rádiu aj v niekoľkých televíznych programoch. Album sa následne umiestnil na treťom mieste v dennom rebríčku albumov japonského Oriconu. Nasledujúci kórejský album Remember bol tiež vydaný v roku 2008 a priniesol ďalší singel číslo 1, „Sunset Glow“ (kór. 붉은 노을 – Bulkun noul). Druhý singel, „Strong Baby“, bol Sungriho sólom. Z albumu sa predalo celkovo viac ako 200 000 kópií. V roku 2008 získali Big Bang na 10. ročníku Mnet Korean Music Festival svoju druhú cenu Interpret roka. Koncom roka 2008 bolo oznámené, že Big Bang zarobili 36 miliárd ₩ (26,1 miliónov €).
Začiatkom roka 2009 mala skupina prestávku, a tak členovia začali svoje vlastné sólové aktivity. Znova sa zišli kvôli spolupráci so svojimi kolegyňami zo skupiny 2NE1, ktorá bola nazvaná „Ženský Big Bang“, na piesni „Lollipop“. Kvôli propagácii bol natočený aj videoklip. Pôvodne to mala byť len reklama pre mobilné telefóny, no aj tak sa pieseň umiestnila na prvej priečke rôznych online rebríčkov. Big Bang vydali svoj tretí reklamný digitálny singel s názvom „So fresh, So cool“ na podporu piva značky „Hite“, ale Sungri sa v reklame neobjavil, nakoľko bol vtedy ešte neplnoletý. Prvý japonský štúdiový album skupiny vyšiel v auguste 2009 pod vydavateľstvom Universal Music. Album bol propagovaný singlami My Heaven a Gara Gara Go!! (jap. ガラガラ GO!!). Pesnička „My Heaven“, japonská verzia singlu „Heaven“ (kór. 천국 – Čchonguk) z albumu Stand Up, bola skomponovaná japonským skladateľom Daishi Dance a debutovala na 3. mieste hudobného rebríčka Oricon. „Gara Gara Go!“ sa umiestnila na piatom mieste, zatiaľčo celý album získal 3. miesto.Keď prišli späť do Kórey, vrátili sa členovia opäť k svojim sólovým aktivitám. 18. augusta 2009 vydal G-Dragon svoj debutový album Heartbreaker. V roku 2009 vyhral album na 11. ročníku Mnet Asian Music Awards cenu Album roka a predalo sa z neho vyše 210 000 kópií. Tchäjang vydal dva digitálne single - „Where U At?“ a „Wedding Dress“ - k propagácii svojho druhého albumu vydaného v roku 2010. T.O.P si zahral rolu nájomného vraha Vicka v kórejskom seriáli Iris. Däsong a Sungri hosťovali a vystupovali v rôznych televíznych šou. Neskôr sa opäť spojili kvôli nahrávaniu piesne „Koe o Kikasete“ pre japonský seriál Ohitorisama (jap. おひとりさま; angl. One Person). Pieseň bola neskôr vydaná ako samostatný singel a umiestnila sa na 4. mieste.V januári 2010 strávili Big Bang niekoľko dní vystupovaním na Soulskom olympijskom štadióne. Koncerty niesli názov Big Show 2010. Nasledujúci mesiac sa pustili do svojho turné v Japonsku, ktoré nieslo názov Electric Love. Hoci nebol vydaný žiadny oficiálny album, v roku 2010 bolo nahraných niekoľko singlov, ktoré mali hlavne propagačné účely. Pieseň „Lollipop Part 2“ vyšla vo februári 2010, bola nasledovníkom skladby „Lollipop“ a bola využitá na propagáciu mobilných telefónov LG Cyon Lollipop uvedených do predaja. Singel tiež získal prvé miesto v rebríčku digitálnych singlov. Ďalší singel, Tell Me Goodbye, bol nahraný pre japonskú verziu seriálu Iris. Pieseň sa stala veľmi populárnou, mala pozitívne ohlasy a na 52. ročníku Japan Record Awards vyhrala ocenenie Pieseň roka. Nadväzujúc na majstrovstvá sveta vo futbale 2010 nahrali pieseň „Shout of the Reds“ spoločne s kórejskou rockovou skupinou Transfixion a krasokorčuliarkou Kim Jon-ou.
Po väčšinu roka sa členovia sústredili hlavne na svoju vlastnú sólovú prácu. G-Dragon a T.O.P vytvorili duo GD & TOP a vydali svoj prvý spoločný album. Prvé vlastné EP s názvom VVIP vydal aj Sungri. Big Bang vyhrali aj veľa cien, vrátane „5 najlepších umelcov“ na 24. ročníku Japan Gold Disc Awards, ako aj ocenenie Najlepší začínajúci interpret na 51. ročníku Japan Record Awards. Koncom mája 2010 dostala skupina na 9. ročníku MTV Video Music Awards Japan ocenenia Najlepší popový videoklip a Najlepší začínajúci interpret. 25. augusta 2010 vydali svoj ďalší japonský singel Beautiful Hangover.Po takmer dvojročnej skupinovej pauze sa v roku 2011 Big Bang vrátili do Južnej Kórey s koncertom Big Show 2011. Predviedli aj svoje nové piesne z EP Tonight, ktorý sa po vydaní opäť umiestnil na prvých miestach v rôznych kórejských hudobných rebríčkoch. Album bol tiež prvým K-popovým albumom, ktorý sa dostal do Top 10 amerického rebríčka iTunes a bol jediným neanglickým albumom v Top 100. Na Cyworlde mal album predpredajnú objednávku na 10 000 kópií, čo presiahlo dovtedajší rekord TVXQ z roku 2008, ktorí mali 6 500 predpredajných kópií. Za týždeň sa predalo 100 000 kópií. Čchö Čun-jong z Asiae pochválil nové smerovanie skupiny ohľadom hudby a uznal, že počas dvojročnej prestávky „sa štýl a hudobný cit skupiny prehĺbili“. Sedem dní po vydaní bolo oznámené, že Big Bang už zarobili 7 miliárd ₩ (5,1 miliónov €). Hlavný rovnomenný singel sa dostal na vrchol rebríčka Gaon. Po ukončení propagácie albumu Tonight vydali Big Bang špeciálnu edíciu, v ktorej pribudli dve nové piesne: „Love Song“ a „Stupid Liar“. Videoklip k piesni „Love Song“ dosiahol na YouTube za dva dni dva milióny pozretí. Skupina v máji toho istého roku odštartovala svoje turné Love & Hope Tour.V roku 2011 Big Bang vyhrali na 18. ročníku MTV Europe Music Awards ocenenie Najlepší celosvetový interpret, kde účinkovali ako zástupcovia ázijsko-pacifického regiónu s viac než 58 miliónmi hlasov. 29. novembra 2011 skupina vyhrala na 13.ročníku Mnet Asian Music Awards cenu Najlepší videoklip za videoklip k piesni „Love Song“. Skupina sa zúčastnila aj koncertnej šnúry pri príležitosti 15. výročia YG Entertainment, ktorá začala 3. decembra v juhokórejskom Soule. 14. decembra Big Bang vydali svoj tretí album najväčších hitov s názvom The Best of Big Bang, ktorý obsahoval japonskú verziu ich neprekonaného hitu číslo jeden „Haru Haru“. Album sa umiestnil na prvom mieste denného rebríčka Oricon hneď v prvý deň vydania a počas prvého týždňa sa predalo 14 000 kópií, čo len dokazovalo ich konzistentnú popularitu. Bolo oznámené, že Big Bang zarobili v roku 2011 88 miliárd ₩ (63,8 miliónov €), aj keď boli aktívni len polovicu roka. Súčasťou zárobku boli aj výnosy za koncert Big Bang Show pre SBS, koncert Big Show a japonské turné Love & Hope.
Počnúc 20. januárom 2012 začalo YG vypúšťať do obehu teasery pre piate EP Alive, ktoré bolo digitálne aj fyzicky vydané 29. februára. Predobjednávky na nový album Alive predstavovali okolo 260 000 kópií a nahromadili sa v priebehu iba dvoch týždňov. Hlavný singel „Blue“ bol vydaný týždeň pred albumom a umiestnil sa na prvom mieste všetkých významných tamojších rebríčkov. Album zožal veľký úspech a za prvý mesiac bolo predaných vyše 200 000 kópií. Big Bang obsadili 5 priečok v Top 10 v Billboard K-pop's Hot 100 a 150. miesto v Billboard 200, čím sa stali prvými Kórejčanmi s kórejským albumom, ktorým sa to podarilo. Vďaka svojej popularite sa tiež umiestnili na 24. mieste v Billboard Social 50. Neskôr sa im dostalo uznania aj od týždenníka Time a ich fotografie boli zverejnené na domovskej stránke Ceny Grammy.Vydanie albumu sa zhodovalo s každoročným koncertom Big Show, ktorý sa konal 2. – 4. marca 2012 na Soulskom olympijskom štadióne. Koncert bol vypredaný a odohral sa za účasti 40 000 fanúšikov. To bolo oficiálne odštartovanie svetového turné s názvom Big Bang Alive Galaxy Tour 2012 v spolupráci s Live Nation Entertainment. Turné, ktoré sa konalo v 21 mestách 13 krajín, bolo v réžii slávnej choreografky Laurieann Gibson. Záznam z koncertu Big Show bol prostredníctvom MTV World Stage odvysielaný v 160 krajinách, a tak spropagoval aj svetové turné. 6. marca 2012 bol na YouTube zverejnený videoklip k piesni „Fantastic Baby“. V súčasnosti je to najpopulárnejšia pieseň skupiny, ktorá má na YouTube vyše 270 miliónov zhliadnutí.
28. marca 2012 bola vydaná japonská verzia Alive, ktorá obsahovala dve skladby navyše. Na fyzickej verzii albumu bol aj bonus vo forme japonskej verzie hitu „Haru Haru“. Za jeden deň sa predalo vyše 23 000 kópií a album sa umiestnil na 2. mieste Oriconu. Predajnosť nakoniec prekročila 200 000 kópií, takže RIAJ (Asociácia nahrávacieho priemyslu Japonska) album označila ako zlatý. Japonská propagácia začala vystúpením na festivale Springroove 2012 po boku špičkových amerických a japonských hip-hopových umelcov. Big Bang boli prví kórejskí účinkujúci, ktorí boli pozvaní spolu s 2NE1. Po svojom úspešnom návrate vydali 3. júna špeciálnu edíciu albumu s názvom Still Alive. Tá obsahovala 4 nové skladby – dve nové kórejské a kórejské verzie dvoch ďalších skladieb z japonského Alive. Za prvý mesiac sa predalo vyše 100 000 kópií. 20. júna vyšla špeciálna Monster edícia japonského albumu Alive. 
Úspech špeciálnej edície albumu ešte viac posilnil celosvetové uznanie skupiny a v Billboard Social 50 sa dostali na 11. miesto. Po zbytok roka prevažne koncertovali v niekoľkých krajinách: Japonsko (máj - jún), Čína (júl - august), juhovýchodná Ázia (september - október) a Amerika (november). Po koncertoch v Amerike sa Big Bang vrátili do Japonska na turné Special Final in Dome Tour, ktoré sa konalo v jedných z najväčších štadiónov v Japonsku, vrátane Osaka Dome, Tokyo Dome a Fukuoka Dome. V decembri 2012 skupina vystúpila aj v Hongkongu a Anglicku. V Londýne sa plánoval len jeden koncert, ale pre veľký záujem pridali ešte jeden. Turné zakončili v januári 2013 koncertmi v Osake a troma koncertmi v Gymnastickej aréne v Soulskom olympijskom parku. 30. novembra 2012 získali Big Bang na 14. ročníku Mnet Asian Music Awards ocenenia Najlepšia chlapčenská skupina a Interpret roka. Líder G-Dragon bol ocenený ako Najlepší spevák. Na talianskom odovzdávaní cien TRL Awards vyhrali v kategórii Najlepší fanúšikovia.V roku 2013 si skupina urobila prestávku a členovia sa sústredili na sólové aktivity. 27. februára 2013 vydal Däsong svoj prvý sólový album D'scover. Sungriho druhé EP Let's Talk About Love bolo vydané digitálne 19. augusta a fyzicky 21. augusta 2013. G-Dragon vydal svoj druhý sólový album Coup d'Etat. Prvá časť vyšla digitálne 2. septembra a druhá časť 5. septembra. Fyzický album vyšiel 13. septembra 2013 a obsahoval bonusovú skladbu. 6. novembra mal premiéru film The Commitment, v ktorom si hlavnú úlohu zahral T.O.P. 15. novembra vydal aj singel „Doom Dada“, ktorý sa umiestnil na prvých priečkach niekoľkých juhokórejských rebríčkov. Prvýkrát s touto piesňou T.O.P vystúpil 22. novembra 2013 na 15. ročníku Mnet Asian Music Awards. Tchäjang sa vrátil ako sólista 8. novembra 2013 so singlom „Ringa Linga“.V roku 2014 pokračovali členovia naďalej vo svojich sólových aktivitách. Tchäjang vydal 2. júna štúdiový album Rise. Däsong si na konto pripísal ďalší japonský štúdiový album D'slove, ktorý vyšiel 16. júla a japonské EP Delight, ktoré bolo vydané 29. októbra. T.O.P si zahral vo filme Tazza: The Hidden Card hlavnú postavu – hazardného hráča Ham Tä-kila. Sungri si zahral postavu Teddyho Soa, ktorý sa chce stať záchranárom, v seriáli Angel Eyes. G-Dragon a Tchäjang vytvorili duo GD X Tchäjang a 21. novembra vydali singel „Good Boy“.
Po trojročnej pauze sa Big Bang vrátili so špeciálnym „singlovým projektom“ – „M“, „A“, „D“ a „E“. 1. mája vyšiel singel M obsahujúci piesne „Loser“ a „Bae Bae“. „Loser“ bola na prvom a „Bae Bae“ na druhom mieste v Billboardovom rebríčku Svetové digitálne piesne, čím sa skupina stala druhým kórejským interpretom (po Psy-ovi a jeho singloch „Gangnam Style“ a „Gentleman“), ktorému sa to podarilo. 1. júna vyšiel singel A, ktorý obsahoval piesne „Bang Bang Bang“ a „We Like 2 Party“. Podľa Billboardu sa 11. júna umiestnila „Bang Bang Bang“ na prvom a „We Like 2 Party“ na druhom mieste v Billboardovom rebríčku Svetové digitálne piesne. 4 nové skladby skupiny ovládli aj čínsky najväčší portál QQ Music. „Bang Bang Bang“ a „We Like 2 Party“, ktoré boli vydané v Číne aj v Kórei súčasne, sa umiestnili na 1. a 2. mieste. Popritom sa na 3. mieste umiestnila skladba „Loser“ a na 6. „Bae Bae“. 25. júna presiahol špeciálny projekt na YouTube 100 miliónov zhliadnutí. „Bang Bang Bang“ vyhrala na MTV IGGY ocenenie Medzinárodná pieseň leta 2015. 1. júla bol vydaný singel D obsahujúci skladby „If You“ a „Sober“. V rebríčku videoklipov na QQ Music predstihla „Sober“ pieseň „Bang Bang Bang“ a obsadila prvé miesto. „If You“ a „Sober“ sa v Billboardovom rebríčku Svetové digitálne piesne umiestnili na druhom a treťom mieste. 14. júla prekročil počet zhliadnutí videoklipov z M, A a D 200 miliónov. Séria singlov bola zakončená 5. augusta, keď vyšiel E s piesňami „Zutter“ a „Let's Not Fall in Love“. „Zutter“ je skladbou dua GD & TOP. V Billboardovom rebríčku Svetové digitálne piesne sa skladba „Let's Not Fall in Love“ umiestnila na prvom a „Zutter“ na druhom mieste. Predajnosť singlov dohromady prekročila hranicu 15 miliónov a videoklipy k nim majú na YouTube spolu viac ako 580 miliónov pozretí. Na podporu singlov Big Bang začali svoje druhé svetové turné MADE 2015 World Tour, ktoré bolo kritikou chválené a veľmi úspešné. Odštartovalo 25. apríla 2015 v Soule. Koncertov sa zúčastnilo 1,5 milióna fanúšikov z celého sveta, čím sa stalo najväčším turné kórejského interpreta. Zisk skupiny sa za rok 2015 vyšplhal na 140 miliárd ₩ (112,5 miliónov €).Aj napriek komerčnému úspechu singlov sa vydanie albumu odložilo kvôli pridaniu nových piesní a regenerácii po štyroch mesiacoch propagácií. Na 17. ročníku Mnet Asian Music Awards získala skupina 4 ocenenia, vrátane už svojej tretej ceny Interpret roka. Big Bang pokračovali s koncertnými turné aj v roku 2016. V marci sa v rámci Made V.I.P Tour stretli v Číne s viac ako 180 000 fanúšikmi. V apríli a máji mali v Japonsku turné Fantastic Babys, na ktorom sa zúčastnilo 280 000 fanúšikov. Na 11. ročníku MTV Italian Music Awards získali ocenenie Najlepší celosvetový interpret, čím sa stali prvými a jedinými kórejskými interpretmi, ktorí boli na tomto udeľovaní cien ocenení.Pri príležitosti 10. výročia skupiny bolo uskutočnených niekoľko projektov. Prvým bol film s názvom Big Bang Made, ktorý zachytáva skupinu počas MADE 2015 World Tour. Vydaný bol 30. júna. Druhým projektom bola séria koncertov s názvom 0.TO.10, ktoré sa konali na dvoch miestach: Od 29. do 31. júla na štadióne Nagai v Osake a 20. augusta na Seoul World Cup Stadium v Kórejskej republike. Na koniec roka je naplánované už štvrté turné po najväčších japonských štadiónoch. Big Bang tak zlomili vlastný rekord a stali sa prvými zahraničnými interpretmi, ktorí usporiadali japonské turné Dome Tour štyri roky po sebe. Očakáva sa, že 16 koncertov si pozrie spolu 781 500 fanúšikov. Tretím projektom s názvom A To Z bola výstava v Soule, ktorá predstavila históriu skupiny. Otvorená bola od 5. augusta do 30. októbra. 8. novembra YG Entertainment oznámilo, že vyvrcholením osláv 10. výročia a éry albumu MADE budú dva špeciálne záverečné koncerty. Na štadióne Gocheok Sky Dome sa 7. a 8. januára 2017 zúčastnilo koncertov s názvom 0.TO.10 Final In Seoul spolu viac ako 64 000 fanúšikov.12. decembra vyšiel digitálne kompletný štúdiový album MADE. Jeho fyzická verzia sa na pulty dostala 23. decembra. Obsahoval dve titulné piesne. „Fxxk It“ (kór. 에라 모르겠다 – Era morugetta) produkovali Teddy a G-Dragon, ktorí spolu s T.O.P-om napísali aj text. Aranžmán mal na starosti R.Tee, producent vydavateľstva Black Label. „Last Dance“ je pomalá R&B skladba, ktorú napísali G-Dragon, T.O.P a Tchäjang. Po digitálnom vydaní sa v Číne v rámci troch hlavných hudobných platforiem – QQ Music, Kugou a Kuwo – predalo 1 113 494 kópií albumu. MADE sa v rebríčku Billboard 200 umiestnil na 172. mieste so 6 000 predanými kópiami. V rebríčkoch Svetové albumy a Heatseekers Albums obsadil album 1. miesto. V Kórejskej republike vyšla 23. decembra limitovaná edícia fyzického albumu, ktorý sa v týždennom rebríčku Gaon umiestnil na 2. mieste a predalo sa z neho 100 000 kópií. Normálna edícia vyšla 5. januára 2017 a v rebríčku Gaon obsadila 1. miesto. Titulné skladby a „Girlfriend“ obsadili v digitálnom rebríčku Gaon prvé tri priečky a dokopy sa z nich za 5 dní predalo viac ako 840 000 kópií. V Billboardovom rebríčku Svetové digitálne piesne sa tieto 3 piesne umiestnili na 2., 3. a 4. mieste. Spolu bolo predaných 13 000 kópií.9. februára 2017 T.O.P nastúpil na dvojročnú povinnú vojenskú službu, ktorú odslúži ako policajt.
Kým K-pop je notoricky známy produkciou bubblegum skupín, Big Bang sú chválení za svoju individualitu a schopnosť zlúčiť popový zvuk s rapom, R&B a tanečnými prvkami. V začiatkoch kariéry bola hudba skupiny zameraná prevažne na hip-hop a hip-pop, napriek tomu sa medzi ich skladbami našlo miesto aj pre niekoľko R&B piesní. Redaktor pre Yahoo! v Japonsku raz prirovnal ich skladby zo začiatkov k skladbám amerických hip-hopových umelcov ako sú napríklad The Black Eyed Peas, pričom konštatoval, že ich hudba je chytľavá, rovnako ako rap a samotní speváci. Tchäjangovo prvé sólo „My Girl“, ktoré vyšlo ako súčasť prvého albumu skupiny, bolo opísané ako „hladká, sexy a bassová“ skladba pripomínajúca štýl amerického R&B speváka Omariona. Podobne na tom bolo Sungriho sólo z rovnakého albumu, „Next Day“ (kór. 다음날 – Daumnal), ktoré bolo ohodnotené ako „skladba s intenzívnym Usherovým cítením z 90. rokov“. Always je známy zmenou štýlu hlavne vďaka experimentom s elektronickou tanečnou hudbou, čím Big Bang udali nový trend hudby v Kórei. G-Dragon neskôr povedal, že dúfali, že s novým smerom získajú ešte viac fanúšikov.  V rozhovore skupina vyjadrila svoj záujem aj o hudobný štýl trot. Pieseň z EP Hot Issue, „Fool“ (kór. 바보 – Pabo), ktorá „bola ovplyvnená štýlom šibuja kei“, obsahovala „ťažký tanečný rytmus spárovaný s hladkým diskom“. Piesni „Haru Haru“ z EP Stand Up sa dostalo obdivu za „hladké menenie tempa a navodzovanie poslucháčom pocitu úzkosti prostredníctvom podtónu“ a bola označená za „skúsenostné majstrovské dielo“. V roku 2008 vydali spolu s rockovou skupinou No Brain rockovú pieseň „Oh My Friend“. Album Alive je známy hlavne rozličnosťou hudobných štýlov, ktoré sa v ňom objavili. „Bad Boy“ bola popísaná ako pieseň s „nostalgickým“ cítením, ktorá „presahuje jazyk“. „Monster“ pochválili za použitie klavíra a orchestrálneho zvuku. Kompozícia skladby „Bingle Bingle“ sa svojím elektronickým a retro nádychom podobá dielam Katy Perry a Daft Punku. „Blue“ je definovaná ako „elektronická balada, ktorá začína jemným klavírom a akustickou gitarou, ktoré znejú dohromady veľmi dobre“. Album si vyslúžil pochvalu aj za to, že prezentoval hlas skupiny bez zvyčajného autotune. V sérii MADE skupina zmiešala rôznu elektronickú hudbu so soft rockom. Skladba „Loser“ „predstavila zrelší štýl“ skupiny „bez straty imidžu, ktorý si vytvorili svojou predchádzajúcou prácou“. „Bang Bang Bang“ si vyslúžila uznanie za zvuk inšpirovaný elektronickou tanečnou hudbou a „Bae Bae“ za svoje „hranice posúvajúce prvky“. Pieseň „Let's Not Fall in Love“ priniesla skupine pochvalu, že ukázali svoju doposiaľ „najnežnejšiu“ tvár a samotná skladba bola opísaná ako „svieža produkcia, ktorá vyvoláva množstvo emócií“. Album MADE dostal prívlastok „kariéru-ilustrujúci“, v piesni „Fxxk It“ „použili trochu vulgárnosti, aby tak ukázali svoju dospelácku stránku“ a „Girlfriend“ bola „mäkkým návratom k počiatkom skupiny“.Členovia skupiny sa vo svojich sólových aktivitách otvorili ďalším štýlom. Vďaka tomu dostala skupina označenie „bohatá paleta“ pre fanúšikov. Tchäjangov album Hot bol hlavne zbierkou R&B piesní, pričom spevák uviedol, že tento hudobný štýl bol jeho hlavným cieľom. Däsongov prvý digitálny singel „Look At Me, GwiSoon“ (kór. 날봐, 귀순) bol trot, čo vyvolalo vlnu kritiky na základe toho, že Big Bang všetci videli hlavne ako hip-hopovú skupinu. Líder G-Dragon si pre svoj prvý sólový album Heartbreaker zvolil mix tanečných, hip-hopových a R&B piesní. Justin Mccurry z The Guardian o Big Bang napísal, že „každý z piatich členov skupiny Big Bang má svoj vlastný individuálny vzhľad a ich hudobný rozsah je rovnomerne eklektický, pokrývajúci R&B, hip-hop, house, elektro a pop“. Pokračujúce experimentovanie s rozmanitou hudobnou škálou a ich odlišné osobnosti boli zvýraznené ako niektoré z hlavných dôvodov popularity a dlhej životnosti skupiny. Mark James Russell, novinár pôsobiaci v Soule, pochválil Big Bang za vzdorovanie kategorizácii: „Zo všetkých mainstreamových interpretov sú to práve oni, ktorí najviac prispievajú k posúvaniu hraníc toho, čo sa považuje za K-pop.“ Medzinárodne sú Big Bang často označovaní za „K-popovú“ skupinu, lenže sami sa s týmto označením nestotožňujú. G-Dragon povedal: „Sme Kórejčania, preto je samozrejmé, že našej hudbe hovoria K-pop. Lenže my sme našu hudbu za K-pop nikdy nepovažovali. Naša hudba je proste len naša hudba.“ T.O.P navyše poznamenal: „Popová hudba sa nerozdeľuje podľa toho, kto ju robí. Napríklad, nehovoríme o „bielom pope“, keď robia hudbu belosi.“Skupina je známa tým, že nad svojou kariérou si drží pevnú kontrolu a na rozdiel od iných kórejských umelcov sa do tvorby svojej hudby značne zapája. Po vydaní Always sa začal G-Dragon viac zapájať do tvorby podkladov pre skupinu a napísal a skomponoval piesne „Haru Haru“, „Lies“ a „Last Farewell“. V „Bingle Bingle“ prosí protagonista svoju lásku, aby urobila v ich vzťahu ďalší krok. Naopak v skladbe „Let's Not Fall in Love“ sa napredovanie vzťahu zastaví kvôli obavám, že človek svojej láske zlomí srdce. Big Bang v svojich piesňach zahrnuli aj iné témy. „Fantastic Baby“ a „Bang Bang Bang“ sú na základe svojich textov označované za piesne vhodné do klubu. Téma prvej je označená za „anarchistickú“ a druhá dostala prívlastok „párty hymna 2015“. „Loser“ bola pokusom o „humanizáciu skupiny“ tým, že pojednávala o ich nedostatkoch. „Bae Bae“ je známa svojím sexuálnym podtónom. „Sober“ je o človeku, ktorý ide za svojím snom a „Last Dance“ je ódou na čas, ktorý spolu skupina strávila. G-Dragonovo zapájanie sa do produkcie pochválilo aj Korea Times, ktoré ho opísali ako „geniálneho speváka-skladateľa“. Samotný G-Dragon potom opísal skupinu ako „idolovú skupinu, čo nevznikla vďaka talentu, ale úsiliu“. Redaktor pre Yahoo! v Japonsku pochválil skupinu za zapojenie sa do práce so slovami, že „možno týmto zapojením členov do vlastnej tvorby nielenže bude skupina zohratá, ale ešte aj vynikne osobnosť každého jedného“.
Big Bang sú známi svojimi bohatými vystúpeniami, ktoré sú plné kompletných choreografií, kostýmov a rekvizít. Choreografie pre Big Bang často vytvára Shaun Evaristo. Zatiaľčo kedysi sa spoliehali iba na pohyby štýlu street dance, neskôr Big Bang prešli ku komplexnejším choreografiám. Tanec sa šíril a mnohí ho napodobňovali. Jeden z najznámejších tanečných pohybov, ktorý spočíva v zdvihnutí tričiek a odhalení brucha, si rýchlo získal popularitu a stal sa jedným z najvyhľadávanejších na internete. Ďalší zahŕňa myšlienku „skákania cez švihadlo“ a tiež si získal pozornosť fanúšikov. Choreografia k skladbe „Bang Bang Bang“, ktorú vytvorila Parris Goebel, sa stala v roku 2015 jednou z najpopulárnejších. Móda, ktorú predvádzajú na pódiu, je tiež výrazná. Fuse TV poznamenalo, že „ich outfity sú takmer rovnako zábavné ako ich výkony“. Po debute boli zameraní hlavne na hip-hopový štýl. Vydanie Always v roku 2007 bolo sprevádzané aj zmenou štýlu, ktorý sa viac priklonil k preppy-punk štýlu, čo zahŕňalo úzke džínsy spolu s Converse či vysokými teniskami, ktoré sa v Južnej Kórei stali trvalým módnym trendom. Tchäjang vymenil svoje „vrkôčiky“ za číro. V priebehu rokov menili účesy a farby vlasov aj ostatní členovia. Začali nosiť značky ako je Bape, 10 deep, Louis Vuitton, Jeremy Scott a Phenomenon. Na svoje vystúpenia aj do videoklipov si obliekajú aj vlastné mikiny s potlačou. Dostalo sa im pochvaly, že priniesli späť „starú klasiku“, akou sú topánky od Nike či Reebok. G-Dragon, opisovaný ako „najmódnejší v skupine“, takisto preslávil trojuholníkové šatky, ktoré boli neskôr prezývané „Big Bang šatky“. T.O.P si získal svojich nasledovateľov vďaka neustálemu noseniu slnečných okuliarov počas vystúpení.Na vrchole Psy-ovho „Gangnam Style“ opísal novinár Jon Caramanica z The New York Times koncert v New Jersey ako „pravé divoké srdce K-popu“ a vyzdvihol ich pestrofarebné kostýmy, choreografie a javiskový výkon. V roku 2012 obsadili 1. miesto v kategórii Top 3 koncerty 2012 v Mall of Asia Arena na Filipínach. V porovnaní so západnými umelcami ako sú Justin Bieber a One Direction má Big Bang „hrany ostrejšie, zvuk hlasnejší a tanec prenikavejší“. Na zozname najlepších koncertov roka 2012 v The New York Times sa koncert Alive Galaxy Tour v Prudential Center umiestnil na 3. mieste. Lístky boli vypredané za niekoľko hodín, preto boli pridané ďalšie koncerty. V marci 2012 napísala Krista Mahr, dopisovateľka časopisu Time z Južnej Ázie, článok o svojom prvom K-popovom koncerte v Gymnastickej aréne v Soulskom olympijskom parku, v ktorom Big Bang označila pre ich prejav na javisku za „K-popových bohov“. Druhé svetové turné MADE 2015 World Tour bolo hudobnými kritikmi veľmi uznávané. Americký denník Los Angeles Times nazval koncert v Anaheime „neuveriteľne významným momentom pre K-pop“, pričom pochválil aj rozmanitosť ich piesní a výkonov. The New York Times zahrnul skupinu v svojom koncoročnom zozname najlepších koncertov roka a poznamenal, že „popri elektrickom, elegantnom a závratne živom koncerte jedných z hlavných juhokórejských K-popových interpretov vyzerali aj niektorí ich najväčší americkí kolegovia ako amatéri“.
Big Bang boli prvými kórejskými hip-hopovými mainstreamovými idolmi, ktorým sa ako reprezentantom Kórejskej vlny pripisuje rozširovanie tohto žánru po celom svete. Denník Korea Times ich nazval „ikonami kórejskej popovej hudby“ a citoval, ako vzostup G-Dragona – jedného z prvých idolov, čo začali produkovať piesne – „inšpiroval mnohých nádejných mladých idolov, aby sa stali spevákmi-skladateľmi“. Spravodajská agentúra Jonhap uviedla, že pätica pomohla „šíriť K-pop ako kultúrnu značku od Spojených štátov, cez Latinskú Ameriku až po Európu a Stredný východ“. V novembri 2011 BBC vyhlásilo, že „K-popové skupiny vrátane Big Bang si robia meno po celom svete“ a poukázalo aj na prínos skupiny, pokiaľ ide o ekonomický rast YG Entertainment. Po tom, čo skupina na MTV Europe Music Awards vyhrala cenu Najlepší celosvetový interpret, Google oznámil, že jeho dcérska spoločnosť YouTube založí na základe popularity a úspechu K-popu vlastný K-popový kanál. Britský denník The Guardian publikoval článok rozoberajúci dôležitosť, akou výhra „vrhá svetlo na vzostup kórejskej hudby po celej Európe“. Jacques Peterson z denníka The Sydney Morning Herald vyzdvihol ich úspešný „výstredný zvrat“ vo svojom žánri, ktorý prekračuje medze všeobecného vzorca idolových skupín. Suk Park, prezident streamovacej webovej stránky DramaFever, ich pochvalne označil za predvoj K-popu. Denník The Michigan Daily nazval Big Bang skupinou, ktorá „inovuje aj určuje smer žánru“ a vyhlásil, že skupinové aj sólové aktivity členov „zanechali po sebe hudobnú stopu, ktorá ovplyvnila globálny hudobný trh“. Anna Fifield z The Washington Post vyhlásila, že „zvýraznili a predefinovali juhokórejskú populárnu hudbu. Vzopreli sa názoru, že takzvaný K-pop je nevyhnutne iba presladený a hromadne produkovaný, a že chlapčenské skupiny sú len o pekných tvárach a speve na playback“. Americký denník Los Angeles Times opísal Big Bang ako „jedných z najvynaliezavejších a esteticky vizionárskych interpretov vo svojom žánri“. V článku k 10. výročiu kvinteta Billboard napísal, že „žiaden interpret za posledných desať rokov neuchvátil svet kórejskej hudby tak ako Big Bang“. Neskôr dodal, že „vytvarovali kórejský hudobný priemysel“ a podarilo sa im „prekročiť medzinárodné hranice a vyhnúť sa obmedzeniam K-popového priemyslu zameraného na mládež“.
V roku 2010 bol koncert Big Show vybraný juhokórejským Turistickým výborom pre kampaň Visit Korea v rokoch 2010 – 2012 s tým, že majú „na krajinu veľký ekonomický vplyv“. V juhokórejskom cestovnom ruchu sú aj naďalej prominentnými tvárami. Ministerstvo kultúry, športu a cestovného ruchu Kórejskej republiky ich v roku 2016 vybralo za ambasádorov sloganu „Tvorivá ikona“. V roku 2016 sa v ankete o Najvplyvnejších ľuďoch sveta časopisu Times umiestnili na druhom mieste, keď ich predbehol iba americký politik Bernie Sanders. V tom istom roku ich Forbes zaradil na 54. miesto vo svojom každoročnom rebríčku Celebrity 100, keď od júna 2015 do júna 2016 zarobili 44 miliónov dolárov. Stali sa prvými kórejskými interpretmi, ktorí sa do tohto rebríčka dostali. V rámci ročných zárobkov chlapčenských skupín sa umiestnili za One Direction a Backstreet Boys. Big Bang boli spolu s TVXQ označení za umelcov, ktorí mali za posledných 20 rokov najväčší vplyv na Kórejskú vlnu. Kórejská verejnosť aj hudobní kritici ich označili za „Top chlapčenskú idolovú skupinu za posledných 20 rokov“. V rebríčku „Najvplyvnejších osobností kórejského zábavného priemyslu“, ktorý zostavil denník JoongAng Ilbo, boli na 4. mieste najlepšie umiestnenými hudobníkmi. V roku 2017 ich Forbes zaradil ako prvých kórejských interpretov do svojho rebríčka 30 pod 30, kde boli zahrnutí hudobníci, ktorí spôsobujú v modernom hudobnom priemysle prevrat. Nahrávky skupiny sa stali jednými z najikonickejších K-popových piesní. „Lies“ je označovaná za ich prelomovú skladbu a signature song. „Fantastic Baby“ je „jedným z najväčších K-popových hitov všetkých čias“. Časopis Spin vo svojom rebríčku „21 najlepších K-popových skladieb všetkých čias“ uviedla skladbu „Bad Boy“ na 13. mieste a pieseň „High High“ dua GD & TOP na 7. mieste. „Bad Boy“ bola navyše prvou K-popovou piesňou, ktorú Fuse zahrnulo vo svojom zozname najlepších skladieb roka. Rolling Stone zostavil rebríček „50 najlepších piesní chlapčenských skupín všetkých čias“, kde sa na 22. mieste umiestnila „Fantastic Baby“. Videoklipy k piesňam „Fantastic Baby“ a „Love Song“ sa umiestnili na druhom a 13. mieste v rebríčku „Najlepšie K-popové videá“, ktorý zostavil Stereogum. Billboard označil „Loser“ za najlepšiu K-popovú pieseň roka 2015. „Lies“ a „Haru Haru“ boli v roku 2016 druhou a piatou najsťahovanejšou skladbou v Kórejskej republike od roku 2006. Hudobný program M Countdown označil „Lies“ za „Pieseň desaťročia“.Skupina, ale aj samotní členovia, ovplyvnili mnohých umelcov, ktorými sú napríklad Jill Scottová, Pixie Lott, A*M*E, Dakota Fanningová, Nelly Furtado, Jaden Smith, Čo PD, Astro, BTS, Teen Top, Monsta X, Čang Ki-ha, Junha, Sonamoo, Topp Dogg, NU'EST, BamBam (Got7), U-Kwon (Block B), iKON a Grimes, ktorá uviedla, že K-pop (najmä G-Dragon) ovplyvnil jej hudobný štýl hlavne vizuálne. Big Bang mali vplyv na sformovanie čínskej chlapčenskej skupiny OkBang, ktorá bola opísaná ako „skupina, ktorá má s Big Bangom veľa spoločného z hľadiska hudobného štýlu, šatníka a účesov“. Filipínska speváčka a herečka Glaiza de Castro čerpá pre svoj spev pôvodnej filipínskej hudby a herectvo inšpiráciu z nich samotných aj ich vystupovania na javisku. BewhY, víťaz raperskej súťaže Show Me the Money 5, sa vyjadril, že rapovať začal, keď počul Big Bang. Samotný Big Bang uvádza ako svoj vzor najdlhšie pôsobiacu juhokórejskú skupinu Shinhwa, ktorá mala na nich značný vplyv. Ich vlastný vplyv presiahol hranice hudobného priemyslu a udávajú módne trendy. Prezývaný ako „móda Big Bang“ si ich štýl rýchlo našiel svojich priaznivcov po celej Ázii. Oblečenie, ktoré mali členovia skupiny na sebe počas vystúpení, sa stalo natoľko obľúbeným, že sa dostalo do predajní ako je napríklad DongDaeMun. V roku 2011 Big Bang spolupracovali s japonským predajcom odevov Uniqlo, s ktorého pomocou vytvorili tričká, ktoré mali propagovať ich japonský návrat. Bolo oznámené, že všetky boli vypredané v priebehu 15 minút po otvorení obchodného domu. Denník National Sun Times nazval členov „piatimi najodvážnejšie a elegantne oblečenými ľuďmi na svete“ a pochválil ich stále „odvážny, inovatívny a trend udávajúci“ štýl. Vplyv skupiny na kórejský módny priemysel bol vyzdvihnutý na výstave časopisu Vogue Korea v Soule pri príležitosti 100 rokov módnej histórie v krajine. Pätica si urobila meno ako módna ikona a západnými médiami je označená za jednu z najštýlovejších chlapčenských skupín všetkých čias, ale v začiatkoch kariéry boli kritizovaní za privlastňovanie si hip-hopovej kultúry, konkrétne za výber oblečenia, farebného zladenia a účesov.
Kórejské fankluby zohrávajú v K-popovom priemysle zásadnú úlohu. Štruktúra a funkcia sa od západných fanklubov líši. Každý klub má svoje meno a farbu. Fanúšikovia skupiny Big Bang sa nazývajú V.I.P. (pomenovaní podľa singla s rovnakým názvom) a reprezentujú ich žlté svietiace tyčinky v tvare koruny. Aby pomohli šíriť myšlienku „fanúšikovskej ryže“, povzbudzovali Big Bang svojich fanúšikov, aby na koncerty prinášali vrecia s ryžou. Skupina následne ryžu daruje na charitatívne účely. Podľa časopisa Time venovalo 50 fanklubov z celého sveta na koncert v marci 2012 12,7 ton ryže. Napriek svojmu kórejskému pôvodu sa Big Bang vyznačujú medzinárodnou multikultúrnou fanúšikovskou komunitou. Aj niektoré ázijské celebrity sa považujú za V.I.P. Patria medzi nich napríklad Angelababy, Jiro Wang, Šu Čchi, G.E.M., Song Hje-kjo, Čo Jo-čong, Ailee a Glaiza de Castro. V roku 2016 boli V.I.P. menovaní za najlepšiu fanúšikovskú základňu, keď v online hlasovaní porazili aj fanúšikov hviezd ako Demi Lovatová, Britney Spearsová a Selena Gomezová.
Big Bang majú na svojom konte už mnoho ocenení a vo svojej rodnej krajine aj v zahraničí stanovili niekoľko rekordov. Texty a hudobné kompozície skupiny medzi fanúšikmi a kritikmi zarezonovali a na mnohých udeľovaniach cien získali cenu Pieseň roka. Interpretom roka sa stali na 17. ročníku Seoul Music Awards aj na 7. ročníku Melon Music Awards. V súčasnosti držia rekord ako jediný interpret, ktorý na Mnet Asian Music Awards získal cenu Interpret roka viac ako raz, keď v tejto kategórii vyhrali v rokoch 2008, 2012 a 2015. Počas začiatkov v Japonsku sa ich snaha odzrkadlila v podobe niekoľkých cien Najlepší začínajúci interpret. Po získaní ceny Najlepší celosvetový interpret na MTV Europe Music Awards sa stali Big Bang medzinárodnou ikonou. Na World Music Awards vyhrali 3 ceny vrátane Videa roka za „Fantastic Baby“. Z MTV Italian Music Awards si v roku 2016 ako prví kórejskí interpreti odniesli cenu Najlepší celosvetový interpret. Na 5. ročníku Gaon Chart Music Awards získali ocenenie Najvplyvnejšia skupina v Ázii.
Za vyše 10 rokov trvajúcu kariéru zažila skupina mnoho úspechov a stali sa jednými z interpretov s najväčším počtom predaných digitálnych K-popových hitov. Prvý úspech zažili s piesňou „Lies“, ktorá sa v rebríčku Melon udržala 54 týždňov. Za ňou nasledovala „Last Farewell“, ktorá sa dostala na čelo rôznych rebríčkov vrátane Juke-On, kde kraľovala osem týždňov za sebou. „Haru Haru“, ktorá sa stala signature songom skupiny, kraľovala hudobným rebríčkom sedem po sebe nasledujúcich týždňov. V roku 2011 dosiahli vrchol Cyworldovej siene slávy ako najpredávanejší interpreti v histórii rebríčku. EP Tonight bolo prvým K-popovým albumom, ktorý sa dostal do Top 10 amerického rebríčka iTunes a bol jediným neanglickým albumom v Top 100. Na Cyworlde mal album predpredajnú objednávku na 10 000 kópií, čo presiahlo dovtedajší rekord TVXQ z roku 2008, ktorí mali 6 500 predpredajných kópií. V roku 2014 ich časopis Forbes Korea uviedol na 2. mieste rebríčka Top 10 celebrít roka 2014. Single albumy „M“, „A“, „D“ a „E“ vydané v roku 2015 doviedli Big Bang k ďalšiemu míľniku, keď sa po Psy-ovi stali druhým kórejským interpretom, ktorý v Billboardovom rebríčku Svetové digitálne piesne obsadil prvé dve miesta trikrát. Vydaním albumu MADE zlomili vlastný rekord najrýchlejšie predávajúceho interpreta v Číne, keď sa z albumu predalo viac ako milión digitálnych kópií. Na YouTube sú najsledovanejšou ázijskou skupinou s viac ako 3,8 miliardami zhliadnutí. Videoklip k piesni „Fantastic Baby“ bol prvým videom K-popovej skupiny, ktoré presiahlo 200 miliónov zhliadnutí. Big Bang je navyše prvou K-popovou chlapčenskou skupinou s piatimi videoklipmi, ktoré majú na YouTube viac ako 100 miliónov zhliadnutí.Pri prvom svetovom turné bol predaj lístkov na Taiwane rekordne vysoký a vystúpenia v Londýne boli najväčšími K-popovými koncertmi v Spojenom kráľovstve. Japan Dome Tour bolo v roku 2013 turné zahraničného interpreta s najvyšším ziskom v Japonsku. MADE 2015 World Tour zaznamenalo pre skupinu hneď niekoľko úspechov a rekordov: najsledovanejší K-popový online koncert v histórii, prvý zahraničný interpret, ktorý mal v Japonsku „Dome Tour“ tri roky za sebou, jediný zahraničný interpret, ktorý mal v šanghajskej Mercedes-Benz Arena tri koncerty za sebou, prvý kórejský interpret, ktorý mal v Kuala Lumpur dva koncerty za sebou, najväčšie turné K-popového interpreta v histórii Spojených štátov, prvý zahraničný interpret, ktorému sa podarilo v Hongkongu vypredať 3 koncerty dvakrát po sebe, jeden z najdrahších koncertov v histórii Malajzie, najväčší počet divákov na koncerte K-popového interpreta v čínskom meste Čcheng-tu, najväčšie turné kórejského interpreta v Číne a najväčší K-popový koncert v Kanade. Z tohto turné vznikol aj dokument Big Bang Made, ktorý bol v Kórejskej republike najsledovanejším hudobným dokumentom. Na koncerte k 10. výročiu, ktorý sa konal na štadióne Seoul World Cup Stadium, sa zhromaždilo 65 000 divákov. Bolo to najväčšie publikum na koncerte v histórii Kórejskej republiky.
Tento článok je čiastočný alebo úplný preklad článku Big Bang (South Korean band) na anglickej Wikipédii.